 Quelle venti o trenta persone, che rappresentavano il sancta sanctorum del bel mondo veronese, e al club si appartavano per conversare in un circolo altrettanto intimo quanto ristretto, e che si riunivano al lunedì dalla marchesa d'Arcole, al mercoledì dalla generalessa Brocca di Broglio, e al venerdì da madama Kraupen, erano state scosse nella loro inerte monotonia da una notizia importante: il conte Andrea di Santasillia ritornava a Verona.

 Egli vi mancava già da dieci anni: e per le peripezie che ne aveano preceduta la partenza, e per il casato suo, forse il più autenticamente illustre nella pleiade numerosa e problematica dei conti veronesi, quell'inaspettato ritorno non poteva non mettere il campo a rumore. Madama Kraupen, la generalessa Brocca di Broglio e la marchesa d'Arcole meditavano già di rubarselo a vicenda; e ciascuna delle tre voleva sapere il giorno e l'ora precisa del suo arrivo, per essere la prima ad invitarlo a pranzo. I gelosi tremavano e i giovinotti più eleganti cominciavano a mettersi in apprensione, vedendo apparire nell'angusto firmamento un nuovo astro, che avrebbe potuto far impallidire i fulgidi colori delle loro cravatte e minacciare il tranquillo dominio delle loro illecite conquiste.

 Ma Andrea di Santasillia era lontano assai dal pensare al subbuglio ch'era succeduto per lui in quel piccolo mondo. Egli ritornava a casa sua come in un ultimo rifugio e sempre in cerca di quella pace, che invano aveva sperato trovare ne' lunghi viaggi in paesi lontani e in una vita austera tutta dedicata allo studio e al lavoro.

 Il suo aspetto era freddo e severo; ma il cuore era tuttavia sanguinante per quel primo e grande dolore ch'era stato il triste dramma de' suoi vent'anni.

 Rimasto orfano fin da ragazzo, il conte di Santasillia era stato affidato alla tutela d'uno zio Cardinale, arcivescovo in una cittaduzza delle Romagne. Però le tradizioni di famiglia, l'educazione, l'ambiente in cui egli era cresciuto, se pure avevano fatto di lui un gentiluomo ed un galantuomo, non ne avevano certo formato un liberale, tutt'altro! Ma pure, intelligente e buono, egli sapeva stare con tutti, difendendo le proprie convinzioni, ma rispettando anche quelle degli altri. Bigotto, proprio, non era; era credente, e se a messa ci andava per conto suo, qualche migliaio di lire all'obolo le mandava, più che altro, per conto dello zio Cardinale. Non ostante la scomunica, il giorno dello Statuto, e per la festa del re, anche dalla loggia del suo vecchio palazzo sul Corso Cavour si vedeva issata la bandiera tricolore. Insomma, a guardarlo e a studiarlo bene, c'erano in lui quasi due nature, come due semi in uno stesso nocciolo: il conte Andrea di Santasillia che sentiva la seduzione degli studi e della vita moderna, e il pupillo del Cardinale che, a volte, pativa di scrupoli. Per altro, dacchè il giovinotto era libero e viveva lontano dalla Curia, il conte di Santasillia prendeva il sopravvento sull'abatino, come lo chiamavano qualche volta gli amici suoi per amabile celia, e come lo chiamava schernendolo il buon popolo veronese, che lo vedeva di cattivo occhio per via dei quattrini che mandava al Papa.

 Sportman appassionato e di coraggio singolare, il Santasillia si trovava timido e impacciato soltanto colle donne. Quando una signora gli parlava, lo fissava in viso, o gli stringeva la mano, arrossiva come una fanciulla. Se gli amici (lo facevano apposta certe volte in sua presenza per burlarsi di lui) si mettevano a raccontare qualche fatterello un po' lesto, egli si sentiva preso da un impeto d'ira che non sapeva frenare.

 Una volta questi suoi amici, che si reputavano, in buona fede, altrettanti Don Giovanni, perchè avevano pagato il conto della locanda ad un contralto sfiatato, gli prepararono il brutto scherzo di fargli capitare nel salottino del ristorante, dov'egli era solito cenare dopo teatro, una coppia sbrindellata di quelle infelici sirene di provincia. Ma, per poco, il giochetto non finiva male! In luogo del timido abatino, i giovinastri si trovarono di fronte al conte di Santasillia, che in barba ai precetti di mansuetudine insegnati in seminario, era fermo più che mai a voler cadere, per quella volta, in peccato mortale, accomodando le partite sul terreno.

 Presto presto, gli dovettero fare le scuse.

 Ma la ritenutezza del Santasillia non era selvaggio abborrimento della donna, come succede in alcuni esseri dallo spirito attutito o depravato. Proveniva, invece, da un senso profondo di rispetto. Nella donna egli venerava la madre, per un culto di affettuose memorie; nella donna egli aspettava la sposa, per un intimo sentimento di amore.

 Uggito, quasi offeso dalla volgarità di coloro che lo circondavano, egli, a poco a poco, se ne allontanò, e cominciò a vivere solitario. E, a poco a poco, quella solitudine gli riuscì ancora più gradita, avendo miglior agio per essa di dedicarsi a' nuovi pensieri, a' nuovi disegni. Ormai la poesia forte e gentile della sua giovinezza aveva trovato la cara inspiratrice... Ormai non era più solo quando invocava la benedizione della povera mamma: una testina bionda di fanciulla la aspettava con lui, dentro al suo cuore.

 Andrea cominciava ad amare. Quando, come, era ciò avvenuto?

 È una storia umile assai.

 

 II.

 Una domenica ai Santi Apostoli, mentre la messa era già cominciata, il Santasillia vide entrare nella chiesa, già tutta piena di gente, una giovinetta bionda, aggraziata assai, in una vesticciuola di percallina bianca, a fiori azzurri, e seguita da una donna di età, linda, composta, che pareva essere qualche cosa meno di una istitutrice, qualche cosa più di una cameriera.

 La fanciulla s'era fatta in viso di fuoco, vedendo che i devoti, raccolti nel silenzio della preghiera, volgevano il capo verso di lei, disturbati dalla sua venuta in ritardo. Essa, in fretta, voleva trovare un posto ove mettersi, ma i banchi erano tutti occupati. Lo scaccino la vide, fe' cenno alla vecchia e portò due seggiole nel recinto, dinanzi all'altare della Madonna, dove anche Andrea stava ritto, ascoltando la messa. Egli dovette tirarsi un po' indietro per lasciar passare la giovinetta, e nel far ciò, quasi commosso da quell'apparizione, fece un inchino. Essa non rispose al saluto, arrossì di nuovo, si inginocchiò confusa, aprì subito il libricciuolo e vi nascose sopra il viso, come se volesse pregare più raccolta. La vecchia seria seria, e con un'espressione sincera di devozione che le spirava dalla faccia buona, s'inginocchiò pure, accanto alla signorina.

 Allora il Santasillia potè osservare la fanciulla a suo bell'agio, e subito ne ammirò la figuretta gentile, flessuosa, e l'elegante semplicità con cui era abbigliata. Egli sentiva diffondersi all'intorno da quella vaga personcina alcunchè di fresco, di primaverile, come una fragranza di giovinezza e di grazia.

 E intanto ella continuava a pregare tenendo sempre il capo chino e gli occhi fissi sul libro. Ma, ad un tratto, uno scoppio, uno schianto di tosse diè un urto violento a quel corpicciuolo delicato. Molte persone si voltarono allora verso di lei, che si premeva il fazzoletto sulla bocca per trattenersi di tossire, e il Santasillia notò anche lo sguardo attento e pieno di tenera sollecitudine che la vecchia rivolse in quel punto alla padroncina.

 Quando finì la messa, tutti uscirono di chiesa, e Andrea adagio adagio e senza quasi pensarci, seguì da lontano l'abitino bianco dai fiorellini azzurri; ma non ebbe molto cammino da fare, e ciò gli rincrebbe. La fanciulla si fermò dinanzi a una piccola porta, dipinta di verde scuro, d'una casetta tutta nuova, di via Sant'Eufemia; la vecchia tirò la maniglia d'ottone lustro del campanello, la porta si aprì, e la testina bionda e l'abitino bianco dai fiorellini azzurri sparirono a un tratto. Il Santasillia, lì per lì, sentì che gli veniva a mancare qualche cosa, la contrada gli sembrò vuota, ma già per lui non era più una contrada indifferente, come tutte le altre.

 D'allora in poi i due giovani s'incontrarono e si videro «tutte le feste al tempio». E si videro appunto perchè, la domenica dopo, anche la fanciulla, che indossava un abitino di percallina bianca a fiori rosa, lo scorse subito, ritto in piedi vicino all'altare della Madonna, e lo guardò. Lo guardò nel sedersi dopo l'Elevazione, e lo guardò un'altra volta prima di sparire dietro la piccola porta.

 E il ricambio di quegli sguardi si faceva più frequente ogni domenica. La fanciulla cercava il giovane cogli occhi appena entrava in chiesa, ed era sicura di vederlo sempre là, al solito posto. Lo guardava una volta prima di mettersi a sedere; lo guardava dopo, nell'inginocchiarsi, lo guardava nel volgere le pagine del libriccino; e a mano a mano tutte quelle occhiate si facevano più lunghe e appassionate. Sapeva ella chi fosse il bel giovanotto dei Santi Apostoli? Forse no. Certo, Andrea ignorava il nome della fanciulla, nè si era curato di domandarlo. Il nome l'avrebbe forse mutata? No; dunque non gli premeva di conoscerlo. Egli godeva l'incanto di quella figuretta gentile, di quel volto soave, di quegli occhioni azzurri e profondi, che guardandoli, gli accarezzavano l'anima; e però aveva finito, durante quelle messe troppo brevi, a pregare Iddio colla mente, e ad adorare col cuore la bella fanciulla. Ormai, fra loro due, s'intendevano, e le formalità mondane, che ancora, in apparenza, li tenevano divisi, erano state superate dal loro spirito. Si guardavano, ed era assai più che non si parlassero; si guardavano ed erano felici, perchè dicevano l'uno all'altro che si volevano bene. E insieme amavano tutti e due anche quella chiesa dove si erano incontrati, quella pace solenne, quel tepore molle e insinuante, quella luce tranquilla, quel pio raccoglimento e infine quella bella Madonna dell'altare, ch'era la loro Madonna.

 Il giovane innamorato subiva seduzioni dolcissime, tanto più forti quanto più erano intime. La sua poesia un po' romantica, un po' mistica, trovava la sua incarnazione in quel bel viso pallido di fanciulla bionda e delicata, ed egli già si sentiva sicuro ed aveva in lei tutta la fede, come se le avesse parlato, come se ne avesse ricevuto le più solenni promesse.

 Fu per caso ch'egli venne a conoscere il nome e la famiglia della giovinetta, e in quell'occasione comprese pure ch'era necessario di risolversi presto, e di palesarle apertamente le proprie aspirazioni.

 Una domenica (era già inoltrato l'autunno e la fanciulla non andava più vestita di percallina chiara, ma indossava un abito succinto di panno color monachino), una domenica, verso la fine della messa, ebbe uno scoppio di tosse più forte e insistente del solito.

 --Pôra putela,--mormorò una donnicciuola inginocchiata sul banco dove anche Andrea si teneva appoggiato,--pôra putela, fa proprio mal al cor, a sentirla tossir in quel modo!

 Andrea, che si era fatto pallido, non si mosse, non rispose verbo.

 --Anche la sò pôra mama,--riprese l'altra dopo un poco,--l'è morta tisica.

 Andrea continuò a tacere, ma guardò la donna attentamente.

 --L'era cussì bela anca ela! L'era tutta el ritrato della signorina Adele!

 Il giovanotto trasalì: si chiamava Adele!

 --L'è morta troppo presto; come tuti i boni. Mi l'ho cognossuda e ghe andava spesso in casa. Allora no gaveva la vista debole e andava a zornada a laorar in bianco.--Pôra anima!.... L'era vedova d'un colonel dei bresaglieri, un bel toco d'omo morto in guera soto Vitorio.

 --E come si chiamava?--domandò Andrea, con un leggero tremito nella voce.

 --El colonelo Parabian! E po', salo, sior Contin, seguitò la donnicciuola che non finiva più di chiacchierare, felice di farsi vedere in colloquio con un nobile di quella fata,--e po', mi go avudo l'alto onor de cognossar anche la siora Contessa. Che santa dona, che santa dona! E go portà in brasso tante volte anca el sior Contin! Me lo ricordo come fusse adesso! Ma allora gaveva i oci boni e andava a zornada e...

 Il Santasillia già da un pezzo non l'ascoltava più. Egli guardava la sua fanciulla e gli era diventata anche più cara. «Orfana, orfana anche lei, poveretta! Ed era ammalata!... Oh ma bisognava ch'egli ne prendesse cura, e subito!.... L'avrebbe portata a San Remo, a Bordighera... Là, fra quel tepore fragrante di aranci e di oliveti, si sarebbe tosto rinfrancata...» Così pensando si fece coraggio, e la guardò più fisso, e la seguì più da vicino quando essa, sempre accompagnata dalla sua vecchia compagna, s'incamminava lentamente verso casa.

 Il Santasillia fu tutto quel giorno sopra pensiero, formando vari disegni per poter conoscere ufficialmente l'Adele e per poterle parlare. Egli si trovava un pochino impacciato. Per quanto le anime loro fossero unite dal vincolo segreto della simpatia, pure le formalità, l'uso, i rispetti umani, tentavano di ficcarcisi in mezzo.

 --A chi doveva rivolgersi?... Al suo tutore?... E da chi, e come doveva farsi presentare?...--E così, mille dubbi sorgevano, mille difficoltà, tutte in effetto di lieve o nessuna importanza, ma pure, al primo apparire, inquietanti.

 Quel giorno doveva appunto andare a pranzo dalla contessa Giustiniani, sua parente; una buona signora, piena di tatto, che conosceva, che vedeva tutta Verona e che gli era affezionatissima: ebbene, si sarebbe consigliato con lei.

 --Ah, fiol mio!--gli rispose la vecchia signora sprofondata nella sua poltroncina, accanto al caminetto, mentre accarezzava le orecchie a un piccolo levriere, che si teneva accucciato sulle ginocchia.--Ah fiol!... Bellezza molta, ma bezzetti pochi in quella casa!... Del resto, riguardo alla puta, non posso dir niente; non la conosco. Ma, gli altri... teste mate; teste mate!... Il padre... un esaltà: ha sempre fatto il rivoluzionario È scappato di casa nel quarantotto; è stato in prigione, poi gli hanno fatto la grazia, ma invece di mettere giudizio, è andato prima a Londra, poi s'è arrolato in Piemonte, e dev'essere morto a San Martino. La madre era di buona famiglia; ma romantica in sommo grado. Ha voluto sposare il Parabiano per forza, e ha girato il mondo con lui. Il figlio poi, l'erede al trono....

 --La signorina Parabiano ha dunque un fratello?--interruppe Andrea, colla voce rauca. Egli si sentiva soffocare dalla flemma della vecchia contessa.

 --Sicuro: e anca lu, pezo che pezo!--Adesso dev'essere per l'appunto a fare del chiasso nelle Romagne, con Garibaldi... buffoni!

 In quei giorni il generale Menabrea aveva rovesciato Rattazzi, e Garibaldi, coi volontari, metteva in fuga i papalini.

 --Insomma,--continuava la Giustiniani, pronunciando sempre le parole con una cadenza lenta e spiccata,--anche quel toso l'è un desperadon!... Alla larga, fiol! alla larga!

 --Ma... e il tutore della signorina?

 --Non so proprio chi sia; ma dovrebbe essere appunto quella buona lana di suo fratello!

 Queste informazioni, poco favorevoli ai Parabiano, non ebbero alcuna efficacia sull'animo di Andrea. Sebbene le sue idee politico-religiose fossero agli antipodi con quelle professate dal giovane Parabiano, pure egli non metteva tutti in un mazzo, come faceva la contessa Giustiniani, i liberali e i birbanti. In ogni modo poi l'Adele avrebbe dovuto essere innocente delle colpe di suo fratello, anche ammesso che questi ne avesse avute. Egli la vedeva pregare con troppo fervore, con troppo raccoglimento, perchè il cuore di lei non fosse pio e buono. Anzi, dopo quel colloquio, il Santasillia cominciò un poco a credere che la vecchia signora non avesse poi tutto quel tatto e quel gran talento che aveva sentito vantare e un po' alla volta diradò le sue visite; già tanto era sempre uggiosa e maldicente.

 Però egli ancora non aveva indovinata la strada per mettersi in relazione colla signorina Parabiano. Amici, conoscenti comuni a cui rivolgersi per poter esserle presentato, non ce n'erano punti... E poi, farsi presentare a una ragazza così sola?... Sarebbe stato un agire ammodo?... No, di certo... Il tutore era proprio suo fratello; ma per combinazione, non era a Verona!...

 Che cosa fare?... Scriverle dunque?... Sì, non c'era altra via, bisognava scriverle!...--E le ripugnanze sorte nell'animo del Santasillia, appena gli era balenata, la prima volta, una simile idea, si dissiparono a poco a poco, vedendo ch'era questo l'unico espediente che gli poteva rimanere.

 Ma che cosa scriverle?... Come contenersi?... E in qual modo gli sarebbe riuscito di farle capitare la lettera?...

 Com'era gretta e cretina quella vecchia Giustiniani!... Andar a pensare alla dote, al danaro, ai bezzetti!... Ma appunto perchè l'Adele non era ricca ed era ammalata, non bisognava indugiare.

 --Sì, sì, me la condurrò in riviera--pensava Andrea,--e passeremo là tutto l'inverno.

 E Sua Eminenza?.... Che cosa avrebbe detto Sua Eminenza, vedendolo imparentarsi con una famiglia di reprobi, di scomunicati?...--E a questo punto il conte Andrea ebbe un sorriso fine fine, che sarebbe parso assai volteriano allo zio Cardinale...--Ma l'Adele, per altro, non è una reproba lei, la cara creatura. Lo scomunicato, in tutti i casi, doveva essere suo fratello, era lui il garibaldino, il seguace dell'Anticristo!...--Anzi lo zio mi dovrà lodare per questo appunto che levo un'anima dall'inferno.

 Sì, bisognava risolversi e scriverle presto: non c'era tempo da perdere... Ma invece, quantunque Andrea avesse fretta di molta, trovò necessario aspettare alcun po', prima di mettere ad esecuzione il disegno.

 Garibaldi, in quei giorni, sopraffatto dal numero e dai chassepots, era rimasto vinto a Mentana, e un grido di dolore e di indignazione, che le ipocrisie utilitarie della politica tentarono invano di soffocare, s'era levato per tutta Italia.

 Comizi, meetings, dimostrazioni popolari, sorsero protestando, e anche a Verona, più di una volta, scoppiò minacciante la collera generosa. Andrea comprese bene che non era quello il momento più opportuno di scrivere all'Adele, la fanciulla dovendo essere inquieta per il fratel suo; ma appena l'Adige e l'Arena, le due gazzette di Verona, annunciarono che Francesco Parabiano, dopo essersi battuto valorosamente, era riuscito a mettersi in salvo, troncò immediatamente gli indugi.

 Scrisse alla signorina Parabiano una lettera breve; ma gli costò quasi più fatica di un grosso volume; e il difficile non era per trovare quello che le voleva dire, ma invece per tutto ciò che le doveva tacere. Una volta pensata e scritta la lettera, sorgeva poi un'altra difficoltà; trovare il modo di fargliela avere... Mandarla per la posta?... gli pareva troppo sconveniente... Fargliela consegnare da quella vecchietta tanto ammodo, e che l'accompagnava sempre per istrada e alla messa?... Ma come, dove trovarla?... Non la vedeva altro che la domenica e sempre in compagnia dell'Adele!... E poi, anche se si fosse messo a farle la posta e gli fosse capitato d'incontrarla sola, avrebbe poi avuto il coraggio di fermarla e di darle lì per lì un'incombenza di quella fatta?... No, no, sentiva che non l'avrebbe mai osato.

 Pensò, ripensò; e alla fine credette di aver trovato un buon espediente.

 La loro Madonna, quella dell'altare dove si mettevano ai Santi Apostoli per ascoltare la messa era la riproduzione d'un quadro notissimo di Raffaello: Lo sposalizio della Vergine. Allora egli cercò un libriccino di preghiere, che avesse appunto quell'immagine sulla prima pagina: lo trovò, vi nascose dentro la lettera, e la mandò col libro all'Adele. Pareva al giovane innamorato che la bella Madonna, la quale aveva veduto nascere e diffondersi l'amore dell'uno all'altro, dovesse esserne la sacra e casta intermediaria, dovesse attestare l'onestà de' suoi propositi, dovesse togliere infine all'ardimento di quell'atto tutto ciò che in sulle prime avrebbe potuto turbare la vereconda ritenutezza della fanciulla.

 Ma pure, appena egli ebbe mandato l'uffiziolo avvolto in un foglietto candidissimo, e legato con un nastrino azzurro, volendo così che ci fossero i colori dell'abito col quale avea veduto l'Adele la prima volta, cominciarono ad agitarsi nell'animo suo le inquietudini e i pentimenti.

 Aveva osato troppo?... E se l'Adele fosse rimasta offesa da quel brusco modo di procedere?... Se le fosse parso sconveniente?... Perchè non aveva riflettuto meglio prima di commettere una tale pazzia?!... Dio, Dio, che cosa aveva mai fatto?--E adesso avrebbe dato un po' del suo sangue per ritornare indietro; ma ormai era troppo tardi.

 Che fretta, che furia avea avuto di mandar la lettera proprio quella sera!... E ad ogni minuto che passava, quelle paure, quegli sgomenti si facevano sempre più vivi e angosciosi.

 --Ecco,--diceva fra sè,--adesso Pietro...--era questo il nome del vecchio servitore al quale il Santasillia aveva affidata la delicata commissione--adesso Pietro avrà già passato i Portoni dei Borsari!.... Adesso sarà a Santa Eufemia!... Dio, Dio, ora è il momento!--E Andrea arrossì, sebbene fosse chiuso solo solo nella sua camera. Egli vedeva il vecchio dinanzi alla casetta modesta, con in mano l'involto dal nastro azzurro. Lo vedeva là fermo, presso la porta verde; lo vedeva toccare, premere, la borchia lustra d'ottone del campanello, sulla quale tante volte aveva pur veduto posarsi la manina inguantata dell'Adele che, in quel punto, si voltava sempre per guardarlo l'ultima volta, prima di entrare e sparire!...

 Dio!... Se l'Adele fosse rimasta offesa, non l'avrebbe più guardato con quegli occhioni buoni; non gli avrebbe più detto con quello sguardo lungo e profondo, che gli volea bene!... Ma non era tutta la sua felicità quella bella promessa, quella bella speranza?!... E perchè dunque avventurarla così alla cieca, senza prima essere ben sicuro del passo che stava per fare?...

 E sentì un altro sussulto al cuore, e il più forte, quando si figurò Pietro che stava consegnando l'involtino alla donna di casa... ma poi, appena pensò che l'uffiziolo e la lettera potevano trovarsi tra le mani dell'Adele, tutta la sua agitazione si quetò come per incanto.

 --Ormai quel ch'è fatto è fatto,--pensò e sentì come un sollievo per non essere più in tempo di ritornare indietro: almeno avrebbe avuto fine quell'incertezza angosciosa!

 Guardò l'orologio, poi suonò per chiamare il cameriere e gli diede ordine di far salire Pietro da lui, appena questi fosse di ritorno. Ma non ebbe pazienza di aspettare; suonò di nuovo, si fece portare il cappello, il soprabito e scese, lentamente, sperando di incontrarlo per le scale, ma Pietro tardava a farsi vedere. Il Santasillia aspettò qualche momento ancora sul portone del palazzo, accendendo il sigaro, ma tendendo sempre l'occhio lungo il Corso...

 Infine vide il vecchio servitore che si avvicinava lentamente, guardando nelle botteghe.

 --Vecchia tartaruga!--mormorò Andrea.--È quello il modo di camminare?

 Il vecchio, appena ebbe raffigurato il padroncino in lontananza, si rizzò dritto dritto, e affrettò il passo.

 --E così?--gli chiese Andrea movendogli incontro.

 --È stato consegnato, signor conte.

 --A chi?

 --Ad una donna... ad una signora vecchia, ch'è venuta ad aprire.

 --E... nessun... Non hai avuto nessuna risposta?

 --No, signor conte.

 --Va bene...

 Andrea si avviò lungo il Corso verso il Portone dei Borsari; il vecchio si rimise in capo il berretto gallonato e continuò la sua strada.

 --Quel ch'è fatto è fatto--mormorò di nuovo il Santasillia, per rassicurarsi; ma il desiderio, l'ansia di conoscere la risposta dell'Adele non gli lasciavano pace... Intanto era presto notte; le sette dovevano essere sonate... Passeggiò ancora un'oretta buona passando e ripassando dal principio di via Sant'Eufemia, ma non aveva mai il coraggio di guardare in fondo alla contrada dov'era quella casetta sempre tutta chiusa, che egli aveva così ben disegnata nella mente, da poterla dipingere a memoria.

 E se l'Adele, appena trovata la lettera nel libricciuolo, gliela avesse rimandata a casa, magari senza leggerla?... Andrea si sentì salire il fuoco alla testa, ritornò subito a casa, tremando, nel passar dinanzi al finestrino del portiere, che questi uscisse e gli tenesse dietro per consegnargli l'involto: il portiere non si mosse; Andrea respirò.

 --Hanno portato nulla per me?--gli chiese poco dopo, mentre stava di nuovo per uscire, chè quella sera avea l'argento vivo addosso.

 --No, signor conte, nulla. È venuta anche la posta, ma non c'era altro che una lettera per l'amministrazione.

 L'uffiziolo non era stato respinto!... Andrea era tanto di buon umore, che si fermò un momento a scherzare col bamberottolo del portinaio.

 Dio, Dio, che cosa avrebbe mai fatto per trovarsi in un cantuccio della camera dell'Adele e sapere un po'... qualche cosa della sua lettera!

 In fine poi le sue profferte, le sue intenzioni erano tanto chiare ed oneste!... Pure... pure ci sarebbe stato il modo per capire s'ella gli voleva bene, ma bene sul serio, e se le accettava quelle profferte!...

 Tutte le sere, quand'erano vicine le nove, una finestra di quella certa casetta si rischiarava per alcuni minuti, e un'ombra, ben nota, si disegnava dietro dei vetri... Anche quella sera vi sarebbe apparsa l'ombra della fanciulla?

 Andrea, giunto il momento, si fe' coraggio. La pigliò larga per altro; fe' il giro di Santa Anastasia, attraversò Via Rosa, poi venne giù diritto per via Santa Eufemia, mezzo intontito, mentre il cuore gli ritornava a battere fortemente e sentiva che non avrebbe più avuto nulla nè da chiedere nè da desiderare, nè da sperare al mondo, se... se quella piccola finestra fosse stata rischiarata!...

 Guardò... guardò... ma era ancora troppo lontano per poterla scorgere; e poi c'era di contro un lampione a gaz, maledetto!, e gli impediva di distinguer bene!

 Dio, era tutto buio!... Fa ancora qualche passo...--Sì, sì... c'è il lume!... Ma no; quello è il riverbero del gaz!... Sì, sì, era proprio la finestra illuminata!..!--e vide l'ombra, l'ombra cara, dietro dei vetri!

 --Oh, Adele, Adele, Adele, come ti voglio bene!... Come ti voglio bene!...--mormorò Andrea coll'amore e la felicità che gli prorompeano dall'anima. Egli, a un tratto, si sentiva rinascere; si sentiva allegro, allegro: gli sarebbe parso di volare lassù, presso quella finestra!

 Il lume e l'ombra rimasero dietro ai vetri alcuni minuti, finchè Andrea, passando strisciò colla mazzettina di ebano sul selciato. Era questo un saluto tacitamente convenuto fra loro, nella misteriosa intelligenza delle anime.

 Allora il giovane innamorato si sentì commovere da una beatitudine infinita, da un bisogno prepotente di espandere i propri affetti, la propria gioia; da una tenerezza così viva che gli riempiva gli occhi di lagrime.

 --Adele, Adele, Adele, come ti voglio bene!

 Continuò a girare attorno ancora per un pezzo, sempre fantasticando colla mente e col cuore, sempre formando tutti i più bei disegni per il loro avvenire...

 --Ma... e Sua Eminenza?... Non avrebbe fatta opposizione?... Ebbè, con Sua Eminenza, nella peggiore ipotesi, ne avrebbe fatto un caso di coscienza!... E... e il garibaldino?... Oh, anche il garibaldino si sarebbe accomodato... A buon conto egli rappresentava quello che si dice un buon partito, e... l'Adele gli voleva bene... Poi egli avrebbe rispettato le opinioni del Parabiano, il Parabiano avrebbe rispettate le sue, e avrebbero finito coll'intendersi... Quella vecchia arpìa della Giustiniani lo aveva dipinto come un mangiapreti; ma per altro non aveva proibito all'Adele di andare a messa!

 Continuando così a passeggiare a caso, senza nemmeno badare dove lo portavano le gambe, finì a trovarsi, quando proprio cominciava a sentirsi stanco, in Piazza dei Signori; e allora pensò di entrare un momento nel Caffè Dante, prima di tornarsene a casa. Ma in quel punto, nell'attraversare la piazza, aveva notato qua e là piccoli gruppi di persone ferme a discorrere, e questurini che giravano su e giù colle grinte dure dure.

 --Che cos'è successo di nuovo?--chiese il Santasillia al cameriere ch'era venuto a servirlo.

 --El solito bordelamento!... le bufonàde solite, signor conte!

 Il cameriere, prima di rispondere così, aveva girato l'occhio attorno alla sala del Caffè, e vedendola deserta, s'era arrischiato a dire quelle parole, credendo cattivarsi l'animo del signor conte sempre generoso nel dar la mancia.

 Ma invece il Santasillia non gli aveva manco badato. Egli cominciò a sfogliare l'Illustrazione, il Pasquino, mentre sorbiva il thè; ma co' pensieri era quasi sempre fisso in Via Santa Eufemia e, se si moveva di là, era per correre ancora più lontano, più lontano assai, a Bordighera o a San Remo.

 E, in sulle prime, non si accorse nemmeno che due o tre giovanotti, entrati da poco nel Caffè, e sedutisi a un tavolino presso la porta, vicino al suo, avevano cominciato a guardarlo bieco, ad ammiccarselo fra loro ed a ghignare: ma se ne accorse, per altro, dopo qualche momento che durava il giochetto; tuttavia continuò impassibile a sorbire il thè e a sfogliare le gazzette.

 Gli altri s'indispettirono per quell'altera sicurezza, ghignarono più forte, e le parole gesuita, abatino, coa, gli giunsero bene all'orecchio, accompagnate da epiteti altrettanto espressivi, quanto poco parlamentari.

 Andrea chiamò forte il cameriere; pagò, scambiando qualche parola con lui e sorridendo; si alzò, infilò il soprabito, lo abbottonò bellamente adagio adagio; cominciò a mettere i guanti e poi si avviò per uscire, guardando alla sua volta, fisso, dove sapeva che lo tenevano d'occhio.

 --Marcia, marcia!--borbottò a mezza voce taluno di quei giovinotti, quando Andrea, già mezzo aperta una delle imposte a vetri, stava per uscire.--Marcia, marcia, bruto can!

 --L'hanno con me, lor signori?--domandò seccamente il Santasillia, ritornando subito indietro, ed avvicinandosi risoluto presso il tavolino.

 --Sì, con lei, come l'abbiamo con tutti i caccialepre,--rispose alzandosi di botto uno della comitiva.

 Andrea alzò la mano, in atto di misurargli uno schiaffo; ma l'altro fu pronto a fermargli il braccio. Tutti si levarono in piedi confusamente, e i camerieri accorsero nella sala.

 --L'ho come ricevuto, signor conte!

 --Sta bene: è quello che desideravo.

 --Fermi voi altri, e state zitti!--intimò il giovanotto a' suoi compagni, che volevano pigliare le sue parti.--Ormai la partita sarà sbrigata fra me e il signore!

 --Sono a sua disposizione, sebbene non abbia l'onore di conoscerla.

 L'altro, preso dal portafoglio un biglietto di visita, lo presentò al Santasillia dicendogli assai compitamente:--Domattina mi farò premura di inviarle due miei amici....

 --Mi troveranno in casa senz'alcun dubbio!--rispose Andrea inchinandosi nel prendere il biglietto, che ripose in una tasca del paletò senza guardarlo.

 Prima di uscire dal Caffè, egli si levò il cappello: tutti gli altri risposero al saluto.

 --Che mati de siori!--mormorarono i camerieri ghignando fra loro--prima de sbuelarse i se fa i complimenti!

 Andrea, in quell'incontro, non aveva avuto proprio nulla del seminarista, ed anzi se Sua Eminenza lo avesse veduto, se ne sarebbe molto scandalizzata.

 --Una lezione bisognava darla, e la darò in tutte le regole!--disse Andrea fra sè come si trovò solo in istrada.

 Rifece Via Rosa, ritornò in Via Santa Eufemia e passò ancora una volta sotto alla finestra dell'Adele. Al duello non ci pensò più.

 Cheh! Avea ben altri pensieri in quel momento, e più dolci e più cari per potersene ricordare! Invece il duello gli tornò in mente quando fu rientrato in casa, e, appena salito in camera, cercò nelle tasche il biglietto da visita per vedere con chi mai avrebbe dovuto battersi. Avvicinò il biglietto alla lucerna, ne lesse il nome, e subito il suo volto si fece livido, contraffatto: era il nome di Francesco Parabiano.

 

 III

 Andrea di Santasillia non era uomo da sbigottirsi facilmente, e per quanto fosse rimasto colpito e addolorato, non tardò a ragionare e a persuadersi che quello strano incontro non avrebbe certo dovuto influire sopra i disegni del suo cuore.

 L'insulto era stato grave, ma tuttavia il Parabiano aveva fermato a tempo il suo braccio; lo schiaffo non era stato dato; ci sarebbe stato di mezzo una sciabolata, e il Santasillia era disposto a buscarla per amor dell'Adele.

 Maledetta l'idea che gli era balenata di andare al Caffè Dante!... Era tanto felice!... Ma e perciò?... Non lo sarebbe stato ancora egualmente felice?... Alla fine il duello poteva essere una via come un'altra per mettersi in relazione col tutore dell'Adele. L'aveva tanto cercata quella via, e adesso che l'aveva trovata se ne lagnava? Dopo lo scontro si sarebbero stretta la mano, e così sarebbero stati subito buoni amici, per diventare presto cognati... Chi invece lo doveva inquietare parecchio era Sua Eminenza! Chi sa come avrebbe accolta quella notizia; perchè su certi argomenti, lo zio Cardinale non era punto di manica larga.

 La Chiesa proibiva il duello, e quella proibizione era savia, era morale: col duello si esponeva la propria vita per attentare a quella degli altri! Sicuro; non c'era anche il proprio onore da difendere...? L'onore?... Il precetto fondamentale della Chiesa non era il perdono delle offese?...--Bè, bè... ma allora non bisogna restar nel mondo, bisogna farsi frate, a voler seguire certi precetti!--pensò il Santasillia, ch'era già entrato in letto, e cominciava a rivoltarsi un po' inquieto sotto le coperte...--E lui, in tal caso, perchè andava a messa, dal momento che ne dovea ridere?...--Perchè lui era credente...--Credeva?... Dunque era convinto di far peccato?!...

 E allora, nel buio silenzioso in cui era avvolto, la coscienza del giovane cattolico gli risollevò dinanzi al pensiero scrupoli e dubbi che la vita mondana aveva assopiti, ma non aveva spenti nell'animo suo.

 --Perchè gli era mai venuto in mente di entrare in quel Caffè!... Rifiutare il duello ad ogni costo, fare scuse, ecco quali sarebbero stati i precetti della Chiesa!... Ah no, egli si sarebbe piuttosto rassegnato ad andar dritto all'inferno, non c'era verso!...

 --E se invece di esser punito coll'inferno, egli fosse stato punito, per quella colpa, col perdere l'Adele?...--Il giovane trasalì, dubitò, credette, per un momento, che la fanciulla dovesse essere il premio del suo sacrifizio.--Dio, Dio: allora l'avrebbe perduta; perduta per sempre!--In quella febbre angosciosa fe' per pregare.... ma che?...--la sua preghiera non verrebbe ascoltata!... Si rizzò a sedere sul letto, pallido, la fronte in sudore, il petto anelante. L'angoscia di quel momento, la lotta che si agitava in lui, fra la sua fede e l'onor suo di gentiluomo, era terribile....

 --Ma non vado incontro all'avversario coll'odio nel cuore,--pensò--vado col desiderio più vivo di fare la pace. Non sono le intenzioni che contano?... Dunque, migliori delle mie, non potrebbero essere certamente!.--Quietata un po' la coscienza, riuscì a prender sonno. Per altro, dormì male assai; fe' sognacci tutti pieni di assassinî, di ammazzamenti. L'Adele era già maritata; egli dovea battersi col marito di lei, poi con suo padre, poi l'aveva perduta per sempre. Si risvegliò in sussulto, ansante, e il pensiero che gli venne subito del duello, in quel primo momento, lo atterrì, nè ritornò la quiete al suo spirito se non colle prime spere di luce, annunziatrici del nuovo giorno.

 I padrini del Parabiano si presentarono alle undici precise. Erano due ufficiali; e Andrea notò subito la delicatezza del suo avversario, che non avea mandato per isfidarlo alcuno di que' suoi compagni che erano la sera innanzi al Caffè Dante.

 --So bene,--egli disse loro,--a che cosa devo attribuire l'onore di una simile visita.--Poi dichiarò di essere pronto a dare la chiesta soddisfazione, e di avere scritto al conte Renzanico e al marchese Castiglioni (i quali si sarebbero trovati al Club dalle dodici al tocco) affidando ad essi il più ampio mandato per definire lo spiacevole incidente; e fe' intendere bene quella parola spiacevole.

 I due ufficiali, senza aggiungere parola, salutarono il Santasillia inchinandosi con fredda cortesia, e si ritirarono stringendogli la mano che egli aveva loro offerta, nell'accompagnarli fino all'anticamera.

 --Che musi! e come hanno preso sul serio la loro parte! pensò il giovanotto mettendosi a far colazione.

 Era un bel giorno limpido di sole e Andrea non voleva più saperne di malinconie.

 --Porterò il braccio al collo per una settimana--pensava;--poco male!

 Il tocco era sonato da poco, quando il Renzanico e il Castiglioni vennero insieme per riferire ad Andrea le condizioni dello scontro.

 I due amici erano seri e impacciati: l'arma scelta era la sciabola; ma avevano dovuto accettare condizioni gravissime. L'insulto era stato pubblico, tutti ne parlavano; era il solo argomento della giornata, e il Parabiano pareva non volersi accontentare di una graffiatura.

 --Sta bene,--rispose Andrea seccamente.

 --Ed ora,--aggiunse il Renzanico,--dobbiamo farti una strana ambasciata, per conto, figurati, del tuo avversario!

 Andrea guardò i due amici facendo atto di maraviglia.

 --Egli vorrebbe ottenere un favore, per il quale si raccomanda al tuo cuore e alla tua cortesia.

 --E quale?--chiese Andrea premurosamente.

 --Che lo scontro abbia luogo oggi stesso; subito. Egli deve avere una sorella un po' malata (Andrea arrossì, poi si fe' pallido), e vorrebbe evitare,--continuò il Renzanico,--che le chiacchiere, già messe in giro a proposito di questo duello, potessero giungere al suo orecchio, prima che lo scontro avesse avuto luogo. Vorrebbe risparmiarle l'angoscia, l'inquietudine di sapere che suo fratello deve battersi,--e non ha torto. Dopo... si sa bene, quel ch'è stato è stato!

 --Sono subito a disposizione del signor Francesco Parabiano,--rispose il Santasillia assai vivamente.

 E infatti, prima ancora delle quattro, e presto assai per tutti i preparativi che c'erano stati da fare, i due avversari si trovarono di fronte in una piccola spianata, vicino al forte di Bosco Mantico.

 D'ambo le parti si erano prese anche le ultime disposizioni con quella scrupolosa imparzialità, e insieme con quella squisita gentilezza di forme, che provava quanto fossero la stima e il rispetto reciproci. Tutti e due i combattenti si mostravano composti, tranquilli: il loro giuoco era calmo, misurato, di scuola. Meglio che ad un duello, pareva di assistere ad un assalto accademico in una sala di scherma.

 --Toccato, alt!--gridarono a un tratto e insieme i due secondi, che si tenevano vicinissimi e cogli occhi fissi ai duellanti. Questi si fermarono subito, e intanto apparve sull'avambraccio di Andrea una sottile striscia di sangue.

 Chiamati tosto i medici, essi dovettero dichiarare sul loro onore che la ferita non era di tale entità da impedire il proseguimento del duello.

 Gli avversari furono nuovamente messi di fronte, fu dato di nuovo il segnale dell'attacco, e cominciò un secondo assalto.

 Il Santasillia, sempre freddo e compassato, badava a riparare; Francesco Parabiano attaccava con un gioco vivo e serrato, ma si vedeva bene che non c'era odio fra i giovani combattenti, quantunque gareggiassero fra loro in valore e bravura.

 L'assalto continuava già da vari minuti, senza che nè l'uno nè l'altro rimanesse toccato. A poco a poco il Parabiano vinto, attratto dall'emozione stessa della lotta, vi si riscaldò: il suo attacco divenne ancora più vivo, più rapido, più minaccioso; il sudore gli colava a grossi goccioloni dalla fronte sulle guance accese. Il petto aveva anelante, e a volte prorompeva in esclamazioni improvvise di sfida per isconcertare l'avversario, il quale continuava a parare, solamente a parare, sempre calmo, sempre impassibile.

 A un tratto il Parabiano, sconcertato da così forte sicurezza, mutò gioco e volle tentare un colpo suo di riserva e che fino allora gli era sempre riescito. Si chinò allungandosi con una finta maravigliosa, poi avanzò d'un passo e uscì arditamente in spaccata; ma la sua sciabola non incontrò quella dell'avversario, barcollò scivolando sul terreno umidiccio e precipitò da sè medesimo contro la sciabola di Andrea.

 Non il Parabiano, ma fu il Santasillia che gettò un grido terribile: i secondi, i testimoni, i medici accorsero prestamente per sollevare il ferito, già tutto sparso di sangue. Egli si era fatto bianco in viso, ma pure sorrideva; colla voce fioca balbettava ancora qualche parola di scherzo coi medici affaccendati e coi padrini, e quando fu medicato volle stringere la mano al suo avversario che lo guardava muto, colla più cupa disperazione impressa sul volto.

 --E così?--domandarono premurosamente i padrini ad uno dei medici, appena il Parabiano fu adagiato nella vettura che dovea ricondurlo in città.

 --È un affare grave, molto grave: la punta gli è penetrata assai nell'addome... Staremo a vedere.

 Poi il medico scosse la testa e non aggiunse altro. Nessuno più fiatò per tutta la strada.

 Ma, la mattina dopo, una lugubre voce correva per le vie, penetrava in tutte le case di Verona. Crocchi di persone si formavano qua e là, dinanzi alle botteghe, ripetendo l'uno all'altro la triste nuova, e chiedendo o riferendo i più minuti particolari intorno all'alterco succeduto al Caffè Dante, al duello che ne era seguito, e a quella grande disgrazia.

 Francesco Parabiano era morto nella notte.

 

 IV.

 Gli amici di Andrea avevano tentato di tenergli nascosta, almeno per qualche tempo, la dolorosa notizia; egli la indovinò subito dai loro volti abbattuti e dalle loro risposte dubbie e contradditorie. Allora la disperazione del giovane non ebbe più ritegno, e fra i gemiti ed i singhiozzi, e imprecando contro tutto ciò in cui egli aveva creduto, confidò al Renzanico ed al Castiglioni le segrete speranze del suo cuore, che quella morte atroce, quel delitto, quell'assassinio suo, venivano a distruggere per sempre.

 Che conforto ci poteva essere per un dolore così grande?... Nessuno: il tempo solamente gli avrebbe ridata la pace.

 Ma, invece, anche il tempo preparava un nuovo spasimo al suo cuore: il più atroce, il supremo.

 Lasciandosi guidare dai suoi amici e dai consigli dello zio Cardinale, egli s'era rifugiato, per quei giorni, in Isvizzera; ma poi, quando seppe che l'Adele (ch'era stata condotta nella villetta di un suo zio in Valpantena) era caduta gravemente ammalata, ritornò subito in Italia e corse a nascondersi, per essere quanto più vicino alla sua fanciulla, in una casuccia di contadini, al di là di Grezzana.

 Allora successe in lui uno strano mutamento: dimenticò tutto, anche la morte del Parabiano, per non avere più altro che un pensiero, un'ansia: la guarigione dell'Adele. Scosso, affranto da tante sventure, vi ravvisò la collera di Dio che egli aveva offeso accettando il duello; e si pentì dello spirito di rivolta, che in sulle prime aveva preso l'animo suo, si diede per vinto, ritornò umiliato alla fede e pregò, implorò per quella guarigione con un fervore nuovo, che il disordine della sua mente indebolita spingeva fino ai deliri della superstizione. E quando non girava come un matto attorno alla villetta dei Parabiano, tutta la sua vita trascorreva in preghiere, in devozioni, in pellegrinaggi votivi. Ma ogni giorno le notizie della fanciulla si facevano più cattive, «Ebbene, non ho ancora espiato abbastanza» pensava Andrea, e raddoppiava il suo fervore. Egli, senza domandarlo al alcuno, aveva indovinato quale era la finestra della camera d'Adele, perchè sempre, tutta notte, vi vedeva il lume acceso; e quella finestra rischiarata, che nella lontananza buia e fra le ombre cupe della valle pareva a volte una piccola stella, era proprio la stella avvivatrice della sua speranza. E ogni mattina, rinfrancato dalla luce che avea veduta nella notte, ritornava ansioso a spiare se da qualche indizio poteva capire che l'Adele cominciava ad alzarsi, o se almeno il medico le avesse permesso, in una bella giornata di sole, che le aprissero la finestra.

 Ma invece la fanciulla non si alzava mai, e la finestra era sempre chiusa.

 Pure una mattina venne ch'egli la vide colle imposte spalancate. Ebbe un lampo di gioia; affrettò il passo, corse quasi fin sotto la casa: poi si arrestò a un tratto, e con lui sembrò si arrestassero anche i battiti del suo cuore.

 ...Era giorno fatto... e perchè tenevano ancora il lume acceso in quella camera?...

 Un contadinello usciva allora in fretta dalla casa; Andrea gli si avvicinò; piangeva!....

 La signorina era spirata all'alba, mentre suonava L'Avemaria, stringendo fra le mani rattrappite un piccolo libro di preghiere.

 Andrea diè un urlo e si precipitò nella villa, aprendo e sbattendo il cancello di ferro; ma quando fu sull'uscio che metteva alla scala, un uomo, quasi vecchio cogli occhi rossi di pianto, lo fermò, dicendogli pieno di sdegno e di collera:

 --Che volete voi ancora in questa casa? Che altro male ci volete fare?

 ---Voglio vederla!--rispose Andrea con voce rauca.

 --No!--esclamò il vecchio avanzandosi per impedirgli il passo.--Siete stato voi che l'avete fatta morire.

 Andrea alzò il capo e guardò l'altro stupidamente; poi l'espressione del suo volto si fece terribile, afferrò il vecchio per le braccia, lo scosse e lo gittò barcollante contro la parete, balbettando con voce rotta, soffocata:--Lasciatemi passare!.... Voglio passare!...

 E passò.

 

 V.

 La marchesa D'Arcole, la generalessa Brocca di Broglio e madama Kraupen godevano davvero di una autorità incontrastata nell'olimpo veronese; ma per altro chi vi dettava legge, l'idoletto che tutti adoravano, era la contessina Eleonora di Castelguelfo.

 La chiamavano contessina, sebbene da quasi due anni fosse maritata, per la graziosa piccolezza della persona; e gl'intimi suoi, a quel titolo in vezzeggiativo, aggiungevano ancora il nomignolo di Baby, appunto come l'avevano sempre chiamata fino da bambina. Eleonora era un nome troppo sonante e, specialmente, troppo lungo per lei; e la Baby, ch'era stata una bimba carina e capricciosa, s'era fatta una piccola bellezza capricciosa e carina ma restando sempre un baby. Le lacrime, che schiudono la vita della donna, come la rugiada quella dei fiori, non le aveva ancora conosciute. Dal giorno che era nata, tutti avevano sempre fatto a modo suo; e la cosa pareva tanto naturale, che non se ne lagnava nessuno, e la Baby non se ne accorgeva.

 Quando s'era maritata, non aveva più che la mamma: e anche questa le morì poco dopo. Allora fu di moda a Verona, che le signore più elette si dessero l'aria di consigliarla, di guidarla, insomma di tenerla di conto, come fosse un po' il Baby di tutte quante. La contessina rideva e le lasciava dire, ma, in fine, erano sempre loro che la seguivano e la obbedivano in ogni capriccio.

 Il matrimonio della Castelguelfo (essa aveva sposato un cugino, quasi della sua stessa età) era stato affrettato dalla previdenza della madre sua, che sentendosi malandata assai di salute, voleva vedere la figliuola collocata, prima di chiudere gli occhi. Ma la Baby era ancora un po' giovane per il matrimonio; e un po' giovane e inesperto il marito. Questi, incantato del nuovo e piacevole giocattolo che gli avevano dato, voleva goderselo troppo e però la Baby ne rimase urtata e seccata; i suoi nervi si ribellavano, e il povero marito dovette rassegnarsi, e andare a Vienna per qualche tempo a fare l'addetto a quell'ambasciata.

 E come prima avevano fatto le signore, quando era morta la mamma, adesso, partito il marito, cominciarono i campioni giovani e vecchi della galanteria veronese a montar la guardia attorno alla Castelguelfo. E di giorno, e di sera, essa non era mai sola; il suo salottino, il palco, la villa, erano sempre pieni di gente. Tutta gente che le faceva una corte assidua e chiassosa: tutta gente che si era innamorata di lei, perchè l'innamorarsene era di buon genere, e perchè i «nervi che si ribellavano» promettevano il quieto vivere e l'uguaglianza.

 E la Baby, scintillante di giovinezza, colta, intelligente e destra assai, governava quel piccolo popolo di somarelli impomatati coll'allegria del riso giocondo che le usciva dalle labbra come un invito e una carezza, e le traspariva insieme dagli occhi vivi, penetranti, come una malizietta piacevole. Essa suscitava, a tempo debito, gelosie miti, dispettucci innocenti, lacrimucce appena tepide, e ciò per un mazzolino di fiori, o per un invito a pranzo, o per i posti che assegnava nella sua carrozza. Ma non aveva mai da temere una rivolta e tanto meno una defezione; i suoi innamorati, che si tenevano d'occhio a vicenda, a vicenda si confortavano; e amavano insieme, soffrivano insieme... e insieme non isperavano punto.

 Aveva distribuito gradi e attribuzioni con savia prudenza. I giovanotti le proponevano gite, feste, partite di piacere; ma gli uomini posati, i tondeggianti nella pinguedine senile, dovevano approvarle e combinarle. Gli assidui l'aspettavano al teatro, sul corso, al caffè Vittorio Emanuele; ma erano sempre i più attempati che godevano l'ambito onore di accompagnarla, e in tal modo erano tutti contenti; gli uni nell'orgoglio di apparire pericolosi, gli altri nella piena soddisfazione della loro autorità.

 «Accendo, ma non ardo» poteva essere il motto della Baby; e, infatti, anche nell'opinione della gente, essa usciva dalle fiamme che la circondavano candida e intatta come l'amianto. I suoi corteggiatori quando, dopo aver passata la sera da lei, ritornavano al club, erano chiamati scherzosamente gli Svizzeri di casa Castelguelfo, oppure, le guardie del corpo. Ed essi non se ne avevano a male; e se arrossivano un poco era soltanto di piacere; però stavano a crocchio fra loro soli, e se ne andavano uniti, come uniti erano venuti. Pareva vedere una nidiata di pulcini allevati dalla medesima chioccia.

 La marchesa d'Arcole, madama Kraupen e la generalessa Brocca di Broglio erano poi le confidenti di quelle innocue passioncelle, e sostenevano le parti degli spasimanti contro le fantasie bizzarre della Baby.

 --Come hai trattato male, ieri sera, quel povero Titta!--le diceva un giorno la marchesa.--È venuto da me che faceva pietà!

 --Avrà tossito?--domandava la contessina ridendo.

 Titta Damonte era un biondino tisicuzzo, che voleva conquistare la Baby toccandole la corda della pietà: i suoi affanni, le sue gelosie, egli li esprimeva tossendo.

 --E come tossiva, poveretto!--continuava l'altra.--Ma tu, alle volte, sembri proprio senza cuore!

 --Dio!... ma è un gran seccatore, sai, quel tisico falso!--esclamava la Baby, attenuando con un sorriso la durezza delle parole.

 --Non dire di queste enormità, carina!--e l'amica, intanto, rideva anche lei.--Egli ha per te una stima così grande, un'affezione così sincera. E poi è una di quelle persone, che si vedono volentieri vicino alle signore giovani: serio, ammodo e niente affatto compromettente!

 --Sì, sì, sì, è un buon amico, un eccellente amico, la perla degli amici, ed io gli voglio bene, bene assai; ma oh Dio, è pesante con tutte le sue gelosie: pesante, pesante, pesante, da non averne idea! Ieri sera, figurati, mi ha tenuto il muso perchè ho invitato Scipio Spinola a colazione!

 --E a Titta non gliel'avevi detto?

 --A lui no; ma ci vorrebbe altro, se quando lo dico a uno, dovessi dirlo a tutti!... E poi non ha il suo giorno fisso da venire a pranzo?... il mercoledì?... Dunque basta e non mi secchi!... Sapessi quanto ridere ho fatto con Scipio Spinola! Stamattina, pensa, l'aveva con madama Kraupen, e m'ha contato che il suo primo marito era il carnefice di Mosca!... Ma pensa, quant'è buffo!... Il carnefice di Mosca!... E poi, dopo, ha rifatto Andrea quando predica ai selvaggi!

 Il conte di Santasillia era cugino dei Castelguelfo; ma la Baby, ancora troppo giovane quand'era partito la prima volta da Verona, quasi non lo ricordava nemmeno. Fu appunto uno de' suoi amici più attempatucci che al ritorno di Andrea si affrettò a darle tutte le informazioni necessarie.

 La Contessina, che aveva ascoltato distrattamente il racconto del duello e dell'amore infelice del Santasillia, soltanto verso la fine si fece attentissima, domandando poi, con un risolino furbetto:

 --E il voto... lo ha mantenuto?

 --Dicono di sì!--rispose Marco Baldi, un omicciattolo calvo, con pochi capelli bianchi sulla nuca tagliati corti corti, e un paio di baffoni nerissimi, ritinti.--Dicono di sì!...

 --E... da quanto dura?...

 --Dovrebbero essere... dieci anni!

 --Ma... e prima?

 --Prima... lo chiamavano l'abatino!

 --Ma ci sono certi abatini...

 --No, no; il Santasillia ha sempre rispettato... i decretali.

 --Ma dunque?--continuava la Baby, insistendo più cogli occhi birichini, che non colle parole.

 --Dunque sicuro... Si trova ancora... si trova ancora, pardon... allo stato primitivo...

 --È una rarità!

 --Poco invidiabile, contessina Baby!... Ah, se potessi averli io, que' dieci anni sprecati!...

 --Che cosa ne farebbe?...

 La Baby prevedeva già la risposta, ma si godeva quando il vecchiotto si dava l'aria da conquistatore...

 --Che cosa ne farei?... Eh eh! allora non canterebbe vittoria, contessina!

 E il galante stagionato presa, così dicendo, nelle sue manacce villose la manina morbida della Baby, la strinse con forza e l'avvicinò alle labbra; ma lì si fermò, senza dare il bacio, sapeva che i baffi lasciavano il nero.

 --Ah si zeunesse zavait!--esclamò allora la Castelguelfo, canzonandolo amabilmente. Marco Baldi pronunciava malissimo il francese, ma pure aveva il ticchio di metterne sempre qualche parola ne' suoi discorsi. E un'altra presunzione sua era quella di essere stato da giovane «un gran diavolo colle donne», e in proposito aveva sempre da insegnare metodi infallibili, e da citare aforismi.

 --Colle donne bisogna andare a vapore: à la grande vitez!--Ci voleva altro che farle piangere come Titta Damonte o farle ridere come Scipio Spinola!... Bisogna stordirle, soggiogarle, maltrattarle!...--Io, vedete...--e così dicendo soffiava, guardava bieco, e non potendo arricciarsi i baffi, ne toccava leggermente colle dita la punta impeciata; io, le donne, le ho sempre maltrattate!

 E fu proprio lui, Marco Baldi, che condusse la prima volta il Santasillia dalla contessa di Castelguelfo.

 Andrea e la Baby erano parenti, dunque fra loro non c'era bisogno di presentazioni; ma pure il Santasillia aveva tardato assai a conoscere la Contessa personalmente, e fu proprio per caso che s'incontrarono.

 Andrea viveva ritiratissimo; non facea visite, non riceveva amici. Anche i suoi cavalli non uscivano mai da Porta Nuova, dove, alle volte, v'era un po' di gente, ma erano condotti a passeggiare ne' luoghi più deserti.

 Egli passava gran parte del giorno e della notte chiuso solo nel suo studio, tutto dedito, con indefessa alacrità, al compimento di un'opera che dovea essere eminentemente umanitaria. Voleva rivolgere la mente dei legislatori e il cuore dei filantropi su tanti popoli diseredati dai benefizi della civiltà, e fra i quali, nei suoi viaggi, egli aveva vissuto intimamente per meglio conoscerne i dolori e i bisogni. Lo spirito di carità non aveva limite in lui, e però sperava arrivare col concorso del suo lavoro e del suo ingegno là dove non poteva giungere col generoso impiego delle proprie ricchezze.

 Il libro dunque del Santasillia non era quello del letterato, ma il libro dello statista e del filosofo. Lo zio cardinale era morto, e Andrea non mandava più soldi all'obolo: credente, voleva diffondere la fede, non come seme di discordia e di lotte, ma come apportatrice feconda di ogni bene. Egli sentiva di essere incorso nella collera divina; ricordava sempre di avere ucciso un uomo e voleva espiare, e a questa espiazione consacrava tutto sè stesso, con un entusiasmo caldo, appassionato. Però egli viveva lontano dal mondo, sempre col cuore e colla mente in alto. Il suo mondo era al di là; al di là, dove c'era un uomo dal quale aspettava il perdono, una vergine di cui lo attendeva la fede.

 Poeta, e sempre idealmente innamorato, l'ascetismo di Andrea di Santasillia non era cupo e freddo come quello del prete cattolico; ma gli entusiasmi del cuore, l'onda calda del sangue giovane e casto gli facevano vedere quasi tinte di rosa le promesse del premio avvenire, in cui riuniva, con una suprema e alta armonia, l'amore santo di Dio e l'amore umano dell'Adele.

 E tutto ciò, il suo tragico passato, le avventure nei suoi viaggi, la splendida filantropia e la vita solitaria tenevano desta e vigilante intorno al Santasillia la curiosità dei Veronesi. Ogni passo ch'egli faceva era spiato, riportato e commentato. Si sapeva quando usciva di casa, quando vi rientrava e quante ore rimaneva chiuso nello studio a lavorare. Avevano scoperto che ogni sera andava a fare una visita al cimitero; che la sua camera da letto avea le finestre verso l'Adige e che il suo camiciaio era parigino. Molti lo riputavano un grande uomo perchè aveva viaggiato; molti altri un illuso o un matto, perchè scriveva libri; altri ancora lo credevano un cretino, perchè andava a messa e mangiava di magro nei giorni di precetto. Ma invece le donne si sentivano attratte verso quel misantropo elegantissimo, dal viso pallido e dagli occhi neri di fuoco, la cui vita passata pareva una leggenda e la vita presente era un mistero. In sulle prime gli avevano notato anche le donne quel difettuccio di andare a messa ogni giorno ai Santi Apostoli; chè, si sa bene, in generale, siano esse devote o peccatrici, ridono sempre degli uomini bigotti. Ma poi vennero a sapere che appunto era stato nella chiesa dei Santi Apostoli dove il conte di Santasillia si era incontrato coll'Adele Parabiano, e allora anche la messa fu trovata una cosa romantica.

 Intanto la Brocca di Broglio, la Kraupen, la marchesa d'Arcole che, per quanto avessero cercato, non erano ancora riuscite ad acchiapparlo, parevano diventate matte. Figurarsi: poter avere il Santasillia che non andava in nessun posto! Che trionfo sarebbe stato!... E ognuna delle tre, smaniando di ottenerlo un tale trionfo sulle altre due, stuzzicava la Castelguelfo sperando di adoperarla presso il cugino, come un eccellente richiamo. Ma invece la Baby, che ci si divertiva assai a quell'inutile armeggio delle sue dame della consulta, com'essa le chiamava, non voleva darsi la più piccola pena per accontentarle. E appena si accorse che il Santasillia non le usava nessuna preferenza, e si mostrava ritroso con lei, come colle altre, fe' un risolino sprezzante ogni volta che le capitò di nominarlo, gl'inflisse il titolo di Monsignore e non ci pensò più.

 Perchè si trovassero e diventassero amici, bisognò proprio che il diavolo ci mettesse la coda.

 

 VI.

 Qualche tempo dopo il ritorno del Santasillia avevano preparato a Verona, nelle sale del palazzo della Gran Guardia Vecchia, una splendida fiera di beneficenza, presieduta e diretta da un comitato di signore. Andrea aveva mandato in dono oggetti artistici e di grandissimo valore; poi, appena le sale furono aperte alla pubblica vendita, egli, senza sapere proprio di che si trattava e pensando solamente che ci sarebbe stata l'occasione di far del bene, ci volle andar subito, avendo cura di prendere con sè una forte somma di danaro. Quando si trovò sotto la loggia e nel salire la grande scala del vecchio palazzo, adornata di fiori e di bandiere, capì che stava per essere preso come un uccelletto al paretaio: guardò se poteva ancora svignarsela e tornare indietro; ma oramai non era più in tempo. Una fanciullina gli era corsa incontro offrendogli una rosa, e un signore, dai modi assai cortesi, e tutto vestito di nero, gli fe' prendere una dozzina di biglietti d'ingresso e lo accompagnò fino alle sale.

 Andrea non sapeva che fare. Non aveva dato nulla per la rosa; avea pagato cento lire per i biglietti e sorrideva ringraziando, ma rimproverandosi in cor suo, per il cattivo pensiero che gli era venuto di andare alla fiera. E appena fu dentro, nella prima sala, rimase come sbalordito in mezzo ad un brusìo di gente, che andava e veniva chiacchierando, cinguettando, ridendo, ma pure osservandolo e ammiccandoselo l'un l'altro. Andrea non si sentiva il coraggio d'inoltrarsi; e si guardava attorno in quella baraonda come intontito; quando, ad accrescere la sua confusione, molte signore uscirono dalle bottegucce che, sotto forma di artistiche pagode o di ricchi padiglioncini erano disposte all'ingiro della vastissima sala, e lo circondarono premurosamente, complimentandolo, offrendogli i loro ninnoli, e disputandoselo, per attirarlo ognuna al proprio banco. Erano giubilanti, perchè da quella visita si ripromettevano la soddisfazione di un lauto incasso, ma più ancora perchè tenevano finalmente in loro balìa quel personaggio misterioso. E alle signore si univano i giovanotti, i segretari della fiera, e anch'essi facevano il chiasso e offrivano roba al Santasillia, il quale, col cappello in mano, non faceva altro che salutare e ringraziare a destra e a sinistra e si sentiva sempre più impacciato.

 La Castelguelfo era in un salottino a parte, addetta colle sue amiche alla vendita dei fiori, ma appena fu avvertita dalla marchesa d'Arcole dell'arrivo del cugino gli mosse subito incontro, salutandolo con amabile famigliarità, come se già da un pezzo fossero stati amici e offrendosi per accompagnarlo a fare il giro dei banchi. Andrea ringraziò, meglio che a parole, coll'effusione del cuore, e la vezzosa cuginetta gli sembrò inviata dalla Provvidenza.

 La Baby lo guardò sorridendo, passò la sua manina bianca sotto il braccio di lui, e lo portò via da quella gente che lo importunava. Lo condusse prima a comperare una statuina di bronzo ch'era stata donata dal re, e fu lei che ne fissò il prezzo; poi a comperare un ricco tappeto, poi un quadro, un orologio, un album e via via, senza più lasciarlo, finchè non ebbe fatto la visita di tutte le sale, seguiti da Marco Baldi che notava, sopra un taccuino, le compere fatte e il prezzo convenuto.

 La Contessina si teneva sempre appoggiata al braccio di Andrea, stringendosi a lui più forte quando erano urtati dalla folla; a volte trascinandolo un poco per cercar di passare in mezzo alla gente, e a volte fermandolo all'improvviso, per fargli ammirare una mostra. E Andrea sentiva le scosse e i sussulti, e sorrideva ai vivaci atteggiamenti della vaga donnina, che aveva una parola per tutti, per tutti uno scherzo, sempre a proposito e sempre ammodo. Ma per altro, con que' suoi occhi grandi e miti da bambina buona, con quella grazietta affettuosa, e mentre pareva tutta compresa da una festività composta e temperata, la Baby si godeva pure le sue piccole cattiverie. La marchesa, la generalessa e madama Kraupen capitavano ogni momento, con una scusa o coll'altra, a cercarla, a chiamarla, a parlarle, aspettando sempre che la Baby presentasse loro il Santasillia; ma la Contessina, invece, le lasciava dire, rispondeva tranquillamente ciò che avea da rispondere, sorrideva e continuava il suo giro, fingendo di non accorgersi di quegli artigli: poi, quando se ne andavano indispettite, lanciava un'occhiatina a Marco Baldi, che avea capito il giuoco e ne rideva.

 E un altro divertimento volle prenderselo alle spalle di Titta Damonte e di Scipio Spinola. Titta Damonte cominciava a essere geloso di quel gran girare al braccio di Santasillia, e quando la Contessina condusse il cugino presso il banco dove il giovanotto era segretario, questi non la salutò nemmeno, fingendo di non vederla, occupatissimo a discorrere con un'altra signora. E la Baby a ridere, a scherzare con Andrea e con Marco Baldi e ad ordinare, proprio al Damonte, di farle vedere un gran piatto di porcellana, esposto in modo che, per toglierlo dalla mostra, bisognava buttare tutto all'aria. Il Damonte schiattava di rabbia, ma dovette cedere, e quando infine riuscì a levare il piatto e lo presentò, sempre con un palmo di muso, ad Andrea, la Baby non volle più che il Conte lo comperasse, perchè il disegno le sembrava troppo volgare.

 --Stasera pillole di catrame!--mormorò Marco Baldi all'orecchio della Contessina.

 Invece Scipio Spinola voleva fare lo spiritoso; ma diventava rosso rosso, sembrava nervoso e non diceva altro che sciocchezze. Insomma tutti e due erano turbati assai per la presenza del Santasillia, e non vedevano l'ora e il minuto che se ne andasse pe' fatti suoi.

 Il Damonte a mano a mano si rendeva sempre più intrattabile, brontolava su tutto, e faceva musacce persino alle signore; Scipio Spinola continuava a bere cognac e ripeteva le sentenze che aveva letto nei romanzi, contro le donne. Ma non ostante ciò, appena intesero che Andrea avea abbandonato la fiera, non seppero resistere, e corsero insieme dalla Baby per farle vedere che tenevano il broncio, e cercare un po' di mettere in ridicolo il Monsignore.

 --Ed ora, conte Andrea, tornerà a nascondersi?... a rintanarsi?... Non la rivedremo proprio più?--aveva detto la Castelguelfo al Santasillia, mentre questi prendeva commiato.

 --Oh no, Contessa... anzi verrò presto... a ringraziarla.

 --Ricorderà che siamo cugini?

 --Non l'ho mai dimenticato, Contessa.

 --Uhm... sarà... Ma finora si direbbe che ci ha pensato soltanto per renderci orgogliosi di lei... il che non è molto, altro che per il nostro amor proprio!

 --Contessa...--e Andrea non trovò più le parole. A questo punto egli cominciava a sentirsi timido anche colla Baby.

 --Ma sa che cosa faremo?--continuò la Contessina, sempre graziosamente;--s'ella non verrà presto a trovarci, manderò Marco Baldi a ricordarle la sua promessa.

 Andrea ringraziò, assicurando che non ce ne sarebbe stato bisogno; ma appena uscito dal palazzo della Gran Guardia Vecchia si volle persuadere di essersi molto annoiato, e giurò a sè stesso che non avrebbe più messo il piede in una fiera di beneficenza.

 «Seccar la gente in quel modo? Essere in quel modo importuni e sfacciati, colla scusa dei poveri e della carità!... Fortuna che si era incontrato colla Castelguelfo, altrimenti si sarebbe trovato davvero in un grande impiccio».

 E anche fuori, all'aperto, sentiva sempre l'odore dei capelli della piccola cugina...--Che odore, che profumo strano!...--A lui la Castelguelfo aveva fatto l'effetto di una bimba!... Rideva, scherzava, proprio come una bimba!... Pure, in quel suo visetto capriccioso c'era della ingenuità e della bontà!... Buona, sì... Buona assai doveva essere!... Era bionda... bionda come l'Adele... E, guarda combinazione! aveva pure un abito bianco e un nastro azzurro fra i capelli!...

 Aveva attraversata la Piazza Brà e affrettò il passo. Era già trascorsa l'ora solita della sua visita all'Adele.--Vuol dire, pensò, che anderò a pranzo più tardi... In ogni modo non fo aspettare nessuno!...--E sospirava, sospirava... Si sentiva così solo al mondo!

 Intanto aveva attraversato anche il Ponte delle Navi e scendeva giù nel lung'Adige per avviarsi al cimitero.

 Com'era bello l'Adige, e maestoso!... E dire che non lo aveva mai osservato!

 Allora, prima di entrare nel Camposanto, volle fare qualche passo lungo il fiume, e senza quasi avvedersene, andò innanzi fino all'altro ponte lontano, quello grande della ferrovia.

 Cominciava il tramonto ed era di aprile. L'Adige rigonfio, bigio, passava mugghiando: le rive apparivano scialbe, fra una luce pallida, malinconica come quell'ora trista del giorno; ma in alto verdeggiavano superbe le colline, e il forte di San Pietro splendeva rosseggiante sotto l'azzurro del cielo, irradiato fantasticamente dall'ultimo sprazzo di sole.

 Andrea rimase sul ponte a guardare, fermo, immobile per qualche minuto. Poi chinò il capo e discese.

 --Ma perchè la chiamano Baby?--pensava:--Eleonora è così un bel nome!

 Quando ripassò dal Ponte delle Navi per tornarsene a casa, s'incontrò in una carrozza a due cavalli che saliva al trotto. C'era dentro una signora, dell'altra gente, e tutti avevano in mano mazzi e canestri di fiori. Certo ritornavano dalla fiera. Ma la signora riconobbe il Santasillia e lo salutò chinandosi e voltandosi in atto molto amichevole. Era la Baby con Marco Baldi, Damonte e Scipio Spinola.

 Andrea, colto all'improvviso, rispose in fretta al saluto, e subito arrossì, provando un senso di dispetto.

 --Come mai quel balordo di mio cugino la lascia sempre sola?--E scosse il capo con aria di malumore.

 --Certo, certo... io non ci metterò i piedi in casa Castelguelfo! Con tanta gente che ha sempre d'attorno?... Cheh! Nemmeno per idea!

 Ma in quel punto la carrozza colla Baby gli passò dinanzi agli occhi come l'avea raffigurata fra la luce pallida, crepuscolare, e sentì ancora ripercuotere il trotto serrato dei cavalli.

 

 VII.

 La mattina dopo Andrea prese due biglietti di visita e li mandò alla contessa di Castelguelfo.

 --In tal modo me ne sono liberato--mormorò a bassa voce--e non avrò altre seccature!

 Continuò la vita di prima, tranquilla e studiosa. Solamente adesso egli sentiva maggiore il desiderio e il bisogno di frequenti e lunghe passeggiate all'aperto, dalle quali ritornava a casa stanco, spossato, colla testa intronata dal sole primaverile. Di sua cugina non ne volea più sapere; ma ci pensava sempre, se non altro per ripetere a sè stesso che non sarebbe mai andato a farle visita.--Oibò, oibò; non ho tempo da perdere!

 Pure, dopo alcuni giorni, si maravigliò che Marco Baldi non venisse a trovarlo, e ogni volta che Andrea passava dinanzi allo stanzino del portiere, gittava un'occhiata sul tavolo per vedere se ci fosse un biglietto di visita.

 --Cheh!... ha ben altro per il capo la matterella! Del rimanente, anche se il Baldi si incomodasse a venire, io cercherei sempre una scusa per non riceverlo. Non voglio cominciare adesso a buttarmi nel mondo: io vivo delle mie memorie e per il mio lavoro... E poi ci va troppa gente in quella casa, e tutte persone antipatiche!

 Ma il Baldi non si facea vivo; e ogni giorno cresceva il dispetto del Santasillia contro quella stordita che rideva sempre, e che dovea essere leggiera e superficiale.

 --Sicuro: se fosse stata seria, se fosse stata proprio una donnina d'ingegno, non si sarebbe tenuta in giro tutti quei cretini!

 E Marco Baldi continuava a non lasciarsi vedere.

 --Infine--concluse Andrea--a me fa proprio un favore a non mandarmi il suo messaggero ritinto; tuttavia posso dire che questa dimenticanza non è certo cortese... Ma già... le donne che ridono sempre, devono valer poco!

 E con tali pensieri passò un'altra settimana, poi un bel giorno, mentre era nello studio a scrivere, gli fu annunciata la visita di Marco Baldi.

 Andrea si alzò vivamente, interrompendo il lavoro, e diè ordine al cameriere di condurre il Baldi nel salotto.

 --Ditegli di accomodarsi: vengo subito.

 Andrea fu molto cortese coll'inviato della Castelguelfo; gli mostrò il piccolo museo di rarità africane, ch'egli stesso aveva raccolte, e poi, finita la visita, uscirono insieme.

 Per voler essere giusto, adesso il Santasillia dovea modificare il primo giudizio: la contessa di Castelguelfo si era diportata in un modo assai gentile. Era lui invece, proprio lui, che avea commesso una sconvenienza molto grave, non lasciandosi più vedere dopo quel giorno della fiera! Ma ormai non c'era verso; una visita gliela doveva. In fine, era sempre sua cugina; e perchè egli non andava più dalla Giustiniani, non era una buona ragione per trascurare e mettersi in urto con tutta la parentela.

 Ma, anche questa volta, Andrea si era ingannato nel giudicare la Castelguelfo: in sulle prime essa non ci pensava punto di mandare il Baldi a cercarlo, come gli aveva promesso. Dopo il loro incontro alla fiera di beneficenza, il ritroso cugino non istimolava più tanto la sua maraviglia.

 La Baby, avea subito capito che, s'ella avesse voluto, anche Andrea, sebbene chiudesse un dramma nel cuore, avrebbe finito, presto o tardi coll'innamorarsi di lei, come facevano tutti gli altri, e ciò bastava al suo amor proprio. E, forse, sentiva pure che quell'uomo dal viso pallido e dallo spirito ascetico, sarebbe stato a lungo andare, ancora più pesante di Titta Damonte, e però, quasi quasi, per non averci impicci, preferiva meglio tenerselo lontano. D'altra parte la marchesa d'Arcole, la generalessa Brocca di Broglio e madama Kraupen, sempre infervorate col Santasillia, insistevano troppo perchè se lo facesse venire in casa, e la Baby, anche per questa ragione, non aveva punto fretta...--C'era sempre tempo, quando avesse voluto!...--Il Damonte e Scipio Spinola erano gelosi ugualmente di Andrea, e bastava che ella lo ricordasse qualche volta perchè Titta mettesse il broncio e l'altro diventasse rosso rosso e dicesse subito una scioccheria. Insomma non c'era punto bisogno, per divertirsi, che lo mandasse a chiamare. Essa poi lo aveva invitato una volta per tutte. Bella pretesa che aveva quel grande uomo, quell'uomo fatale, di essere anche supplicato!

 Ma poi venne il giorno, in cui tutto quel suo piccolo mondo s'era messo il cuore in pace.--Il Santasillia--dicevano--non avrebbe mai dimenticata la Parabiano... Nemmeno la contessina Baby non gli aveva fatto impressione!--E tutti, e più di tutti le «dame della consulta» ripetevano spesso questa affermazione dinanzi alla Castelguelfo, e coll'aria, certe volte, di volerla quasi compiangere, come un fiasco patito; e ciò mentre il Damonte non aveva più tosse; e Scipio Spinola cessava di arrossire.

 La Baby lasciò correre quelle dicerie per un pezzo; ma un giorno ne fu seccata; sfavillò negli occhi all'improvviso, poi sorrise tranquillamente e mandò Marco Baldi a portare i suoi saluti al Santasillia.

 

 VIII.

 Andrea fece la prima visita di giorno, come era naturale, ma la sera stessa il Damonte e Scipio Spinola, in segno di protesta, non si lasciarono vedere dalla contessina Baby. Andarono invece in conversazione dall'avvocatessa Zanibon, una bella donnacciona, che ogni sera «teneva società» ma una società mista, come dicevano le signore dell'aristocrazia, le quali la colpivano spesso con frizzi a satire atroci, un po' irritate, perchè, non ostante le loro scomuniche, gli uomini ci andavano e si divertivano assai. Ma per altro il Damonte e Scipio Spinola quella sera non si divertirono appunto. Aveano sperato di poter sfogare il loro malumore e di far dispetto alla Castelguelfo, e invece ebbero motivo di arrabbiarsi ancora di più.

 Appena entrarono dalla Zanibon tutti cominciarono a prendersi gioco di loro e metterli in burletta a proposito di quella diserzione. E nemmeno le celie erano di natura tale da lusingare il loro amor proprio.

 --A che si dovea attribuire--domandavano gli altri--quella comparsa inaspettata? La Contessina era andata a letto? Faceva breccia il cugino? Era ritornato il marito e avea congedata la guardia del corpo?

 E la Zanibon che rendeva felice, fra gli altri, anche un capitano d'artiglieria, e ne aveva appreso il frasario, domandò «se eran stati dispensati dal servizio per insubordinazione».

 Il Damonte e Scipio Spinola, che da tutto ciò si capisce come avevano ragione di annoiarsi parecchio in quella casa, se ne andarono prima degli altri, e ancora sulle scale, fermandosi per accendere il sigaro, brontolarono a bassa voce che «la società era proprio impossibile!»

 --La Zanibon, non è punto fina--osservò il Damonte tristo tristo.

 --Credo bene,--rispose Scipio Spinola, stizzito e senza ridere:--è un pezzo d'artiglieria!

 Quella sera i due amici non si mostrarono al club. Temevano che anche là ricominciassero le osservazioni e i motteggi. Invece, per far tardi, continuarono a girare un po' a caso, finchè, senza mai dire una parola, andarono a rincantucciarsi al Caffè Dante. Il Damonte era raffreddato per davvero e sorbì un appio caldo; Scipio Spinola, rosso come un gambero, prese un bicchierino di cognac, brontolando ch'era cattivissimo. Poi tutti e due ritornarono muti, pensosi; Titta Damonte tossendo e sospirando, mentre l'altro assonnacchiato si divertiva a fare il tamburino con le dita, sull'orlo del cabaret. Speravano entrambi che passasse dal Caffè qualcuno dei frequentatori soliti di casa Castelguelfo, per sapere almeno che cosa aveva detto la contessina Baby a proposito della loro assenza. Ma quella sera non capitò nessuno, e fu meglio assai; avrebbero avuta una ragione di più, per andare a letto in cattiva luna.

 La Baby avea passata la sera piacevolmente, mettendo in ridicolo i due innamorati. Marco Baldi le aveva riferito le grimaz fatte da Titta Damonte e da Scipio Spinola, quando ebbero le prime notizie della visita del Santasillia, e le disse pure che quella sera, per vendicarsi, contavano appunto di andare a veglia dalla Zanibon. Figurarsi allora la Baby! Non ci voleva di meglio per dar la stura al suo buon umore!.. Cominciò a rifare l'avvocatessa coll'aria languida, e il Damonte vicino, che le tossiva d'amore; poi Scipio Spinola che dirigeva le quadriglie col capitano d'artiglieria e combinava le sciarade in azione col marito e i figliuoli grandi e piccini della Zanibon; e tutto ciò con uno spirito e un brio così schietto e vivace, da far andare in visibilio i suoi fedeli che ridevano come matti.

 E anche il giorno dopo la Baby non sentì altro a discorrere che della visita fattale dal Santasillia. La Generalessa, la Marchesa e madama Kraupen capitarono una dopo l'altra, ma tutte scalmanate, a casa Castelguelfo, per sapere come mai e perchè il Santasillia c'era stato: e che cosa aveva detto, e se avea promesso di ritornare.

 --Certamente!--rispose svelta la Contessina, pensando fra sè, che la divertiva troppo quel gran rumore per non voler obbligare il cugino, con qualche pretesto, a farle un'altra visita. E allora ognuna delle tre signore, appena ebbe agio di essere sola colla Baby, la pregò assai perchè trovasse modo, qualora il Santasillia ritornasse davvero di mandarla subito ad avvertire; ma badasse bene: «senza farsi scorgere!» E la Baby a promettere, sorridendo, tutto ciò che volevano.

 Ma il Santasillia, fatta la visita d'obbligo, non ricompariva più. Il Damonte ricominciava a respirare, Scipio Spinola a dire spiritosità di buona lega e «le dame della consulta,» che domandavano ogni giorno alla Baby se avea rivisto il cugino, ricominciavano da capo ad affermare che l'andare «nel mondo» dovea essere per lui una noia, un sacrifizio, e che se c'era stato una volta per convenienza, scommettevano che non ci sarebbe ritornato.

 La Baby le lasciava dire, e le ascoltava colla solita dolcezza; ma poi, quando vide che Andrea si faceva aspettare, combinò con Marco Baldi di andar insieme a fare una visitina al museo africano.

 Il Santasillia non fu nemmeno avvertito del grande onore che lo attendeva; la Castelguelfo e Marco Baldi capitarono nel suo studio, all'improvviso, forzando un po' la consegna del cameriere, per non essere annunziati.

 Andrea, alla bella prima, si trovò impacciato, ma poi fu preso dalla graziosa amabilità della Baby, che girava attonita per lo studio, guardando tutto, toccando tutto leggermente, colle manine garbate, facendo su tutto un'infinità di domande, colla curiosità ingenua e ardita insieme di una bimba. E l'ambiente severo e cupo della stanza, un po' da filosofo, un po' anche da benedettino, pareva rallegrarsi alla gaiezza dei colori, e alla festevole semplicità di quella personcina elegante, a quella voce che vi risonava armoniosa e al sorriso fresco e buono.

 Ma la Baby divenne seria, appena incominciarono a visitare il museo. Allora il suo visetto incantevole non esprimeva più altro che una grande attenzione. Il Santasillia faceva la storia degli oggetti più rari e curiosi, e la Baby tutta assorta, teneva fissi in lui gli occhi intelligenti, appassionandosi a quelle maraviglie, e a mano a mano che egli si accalorava nel discorso, il piacere ch'essa ne risentiva sembrava farsi più vivo, mentre il seno, chiuso nell'abito attillato, le si movea ansante. Ci fu un momento in cui essa impallidì e i suoi occhi ebbero anche un barbaglio di lacrime. Andrea mostrando una zagaglia raccontava il pericolo in cui era caduto, quando inoltrandosi troppo imprudentemente nel paese dei Bogos, arrischiò di rimanere in mano dei selvaggi. Ma per altro, la grande commozione della Contessina non le impedì poi di celiare e ridere, tornando a casa con Marco Baldi, a proposito del Santasillia, che dovea chiudere gli occhi, per non rimanere scandalizzato dinanzi al décolleté «delle signore Assabesi!»

 Intanto pareva ad Andrea che la creatura gentile gli avesse rischiarata col suo passaggio la casa tetra e deserta, popolandola di memorie e di immagini ridenti. Con una parola, con un sorriso, con un gesto solo di maraviglia, essa avea lasciato dovunque tracce di sè, che sarebbero rimaste indelebili. Persino i vecchi mobili dello studiolo avevano un'espressione insolita di cordialità, e il giovinotto avrebbe ricordato sempre, fra tutti gli altri, il seggiolone su cui la Baby, scherzando, si era messa a sedere. Rifece presto e solo il giro del museo, e alcuni oggetti sentì che gli erano diventati più preziosi, e subito pensò di far accomodare e lustrare gli scaffali. Ma ancora il Santasillia subiva la seduzione, l'incanto senza avvedersene... Era come il profumo di alcuni fiori, che penetra inavvertitamente, lentamente nel cervello, e addormenta prima di uccidere.

 

 IX.

 Andrea, dopo la visita che avea avuta, non si fece aspettar molto dalla cugina; ma la marchesa d'Arcole, la Generalessa e madama Kraupen non ricevettero nessun messaggio in proposito. Quando lo seppero, e lo seppero subito, se ne lagnarono altamente, dicendo alla Baby, non senza malizia, che cominciava a essere gelosa delle sue conquiste e a far misteri. La Baby ascoltò i rimproveri coll'usata docilità, ma invece di rimediare al mal fatto, fece peggio; invitò a pranzo il Santasillia solo, con Marco Baldi.

 Ne seguì uno scompiglio; una piccola rivoluzione: musonerie, lamentele, consigli, e anche rimproveri. Ma la Castelguelfo rispose chiaro e netto che non aveva potuto invitare nessuno, perchè il Santasillia non volea conoscer nessuno; e andava apposta da lei nelle ore in cui sapeva di non incontrare altro che il Baldi, con cui era in amicizia.

 Che fare?... La Baby aveva parlato esplicitamente, dunque bisognava rassegnarsi ed accettare i fatti compiuti. Ma allora, tutti insieme, amiche e innamorati, le une per un po' d'invidiuzza, gli altri per amor proprio, cominciarono, quasi si fossero data l'intesa, a proclamare con quanto fiato avevano in corpo, l'innocenza di quelle visite.

 --Il Santasillia vedeva la Contessina per distrarsi un poco, e non altro, perchè le sembrava proprio un baby--assicuravano le signorine.--Infatti, la Castelguelfo è carina, carina, assai carina; ma solamente carina. È una cosuccia graziosa e profumata; un ninnolo, una maraviglia da étagère... Ma per inspirare una passione?... Oibò!... Manca la donna!--E in più ci sono i nervi--soggiungevano gl'innamorati.

 --In quanto al Santasillia, egli era un uomo... diverso dagli altri... Era ancora troppo vivo in lui il ricordo della Parabiano; poi aveva fatto i voti proprio come un prete e pativa di scrupoli.

 E allora il voto di Andrea e i nervi della Contessina diventarono gli articoli di fede della chiesuola elegante, e uno solo, il più piccolo dubbio in proposito non sarebbe stato di buon genere. Fra gli altri, Titta Damonte e Scipio Spinola si mostravano i più convinti e intolleranti; essi non permettevano nemmeno lo scherzo.

 Ma ci fu un guaio: commisero l'imprudenza di mettere a parte anche la Baby di quella buona opinione; ed essa, invece di gloriarsene, si senti pungere e proprio sul vivo.

 Il solo Andrea, sempre chiuso in sè stesso, non ne sapeva nulla di tutti quei discorsi e di tutti que' commenti che lo toccavano tanto da vicino. Egli cominciava ad andare con certa frequenza in casa Castelguelfo, dove avea ritrovata un'amica buona e intelligente, che ascoltava volentieri il racconto de' suoi viaggi e gli intendimenti de' suoi studi e i progressi del suo lavoro. Ma non vi andava altro che di giorno e quando sapeva che la Contessina sarebbe stata sola. E in quell'intimità affettuosa, egli ritrovò un nuovo conforto: quello di aprire il cuore alla giovane cugina e confidarle l'angoscia, lo spasimo dei suoi rimorsi, l'alta e forte idealità del suo amore; tutto ciò che aveva sofferto, tutto ciò ch'egli aveva sperato. E le raccontava quando e come si era incontrato la prima volta, ai Santi Apostoli, coll'Adele «che indossava un abito di percallina bianca, sparso di fiorellini azzurri.» E le ripeteva le ansie delle notti terribili, quando egli spiava la vita della sua cara fanciulla, mirando una finestra lontana, illuminata, che risplendeva sola fra le tenebre; e le disse ancora, piangendo, com'egli avea veduto contraffatto dalla morte quel viso tanto adorato.

 La Baby lo ascoltava muta, raccolta, e spesso i suoi occhi si facevano umidi, lucenti per le lacrime. Una volta sola essa aveva interrotto Andrea: quando egli le avea detto che l'Adele era bionda.

 --Bionda?... Come me?!--chiese subito la Contessina.

 --Sì... proprio come lei!--rispose il Santasillia, e rimase lungamente silenzioso a guardarla.

 E l'amica buona, e le visite frequenti, e le lunghe confidenze dissipavano a poco a poco la monotonia della sua vita. Egli adesso non si sentiva più solo, no; nemmeno nel voler bene alla povera Adele... Anche la cugina diceva di amarla, anche la cugina credeva nella povera Adele, come in una santa; ed era così contenta di somigliarle un poco, almeno nei capelli... almeno negli occhi!...

 --Sì, che le somigliava, anche negli occhi!--pensava Andrea, ricordandosi quando la Baby era attenta e sembrava commossa nell'ascoltarlo.

 E nemmeno non si sentiva più solo mentre era chiuso nel suo studiolo a lavorare. Voleva imporsi, voleva vincere col suo ingegno, e ci sarebbe riuscito. Ma guai se gli fosse mancata l'amica sua... Gli sarebbe venuta a mancare la collaboratrice necessaria del suo lavoro... Del resto, era naturale che le volesse bene. Così giovane giovane, e sola, poveretta; sola anche lei!... E poi, egli non aveva altri parenti! Ci sarebbe stata, per dir la verità... quella vecchia arpia dei bezzetti, ma gli era troppo antipatica... Pure, andando spesso in casa Castelguelfo, bisognava proprio che, almeno una volta tanto, facesse il sacrifizio di lasciarsi vedere anche dalla Giustiniani... Il non farlo sarebbe stata una sgarberia troppo forte... una sconvenienza che lo avrebbe messo dalla parte del torto...

 Così pensando, e a ragione, una domenica (era la domenica il giorno in cui la Giustiniani riceveva) si fe' coraggio e andò a farle visita.

 Il fuoco era spento, la gaiezza della luce primaverile era frenata dagli spessi cortinaggi; ma pure la vecchia signora era sempre seduta accanto al caminetto e pareva ancora più sprofondata nella poltrona bassa, tanto gli anni l'avevano assecchita. Invece del levriere essa teneva accucciata sulle ginocchia una canina punch che si rizzò, ringhiando col muso sudicio, appena Andrea si avvicinò per stringere la mano alla padrona.

 --E così, fiol mio,--cominciò la Giustiniani dopo finiti i saluti, parlando con voce più debole e tremante, ma pure conservando la cadenza spiccata e lenta delle parole, che parevano altrettante punture;--e così, fiol mio, i me dise che femo dei gelosi in casa Castelguelfo.

 Andrea guardò serio la vecchia senza rispondere.

 --Sicuro... sicuro... i me dise che quel pôro Damonte el sbossega a tuto andar... Pôro putelo... bisogna compatirlo!... El pareva tanto avanti nelle bone grazie della Baby!

 Quando Andrea uscì dalla Giustiniani era pallido, sconvolto.

 --Il Damonte?--ripeteva fra sè nell'avviarsi verso casa.--Il Damonte tanto innanzi nelle sue buone grazie?!... Vecchia strega!--Ma sentiva che non poteva odiare soltanto la Giustiniani; odiava anche il Damonte, e quell'odio, quella collera sua, in quel primo impeto di sdegno pareva arrivasse fino alla Baby.

 --In fine poi, che cosa me ne deve importare?... Nulla. Non vado più in casa Castelguelfo per non arrischiare di essere incomodo, e tutto è finito... A me proprio non preme punto; e che quel cretino sia innanzi nelle sue buone grazie quanto vuole!...

 Ma Andrea era troppo onesto e schietto e non poteva mentire nemmeno con sè stesso. Interrogò il suo cuore, e il cuore gli rispose fra i rimorsi e la disperazione ch'egli era geloso e che ne soffriva come un dannato.

 Geloso!... Dunque... Dunque era l'amore?!

 Sì, sì, era l'amore, e bisognava fuggire, nascondersi e non rivederla mai più!...

 

 X.

 Ma poi, Andrea di Santasillia, come succede quasi sempre in simili casi, invece di fuggire rimase a Verona e continuò a vedere la Contessina.

 Non c'è coscienza quanto quella degli innamorati che sia facile alle transazioni e feconda di scuse.

 Infine, pensava Andrea, acquietandosi, la povera Adele sarebbe sempre stata il suo unico e santo ideale. Nessun altro sentimento avrebbe potuto distoglierlo dalla sacra promessa. Egli doveva essere e sarebbe rimasto per tutta la vita lo sposo, il fidanzato fedele della vergine cara indimenticabile. Sì, egli sentiva, e adesso non dovea più arrossire confessandolo come fosse una colpa, sentiva di volere un poco di bene anche a sua cugina; ma questo affetto era di tutt'altra natura. Era la dolce confidenza di una amicizia quasi fraterna; era una simpatia intellettuale; era il conforto, ma non era l'oblìo dei suoi dolori. Dunque perchè fuggire?... Perchè non dovea più vedere la Castelguelfo, dal momento che quegli scrupoli erano esagerati? E, adesso, pensandoci meglio, si persuadeva anche di non essere geloso della Contessina. Gli seccavano tutti i corteggiatori che le stavano appresso, perchè non erano punto divertenti; perchè erano vuoti e banali. Se invece fossero state persone di spirito, li avrebbe veduti volentieri e si sarebbe goduto in loro compagnia!... In quanto al Damonte poi, l'esserne geloso, era addirittura una ridicolaggine... La Castelguelfo non faceva altro che metterlo in burletta!...--È vero; si era offeso e irritato udendo i pettegolezzi della Giustiniani: ma soltanto perchè gli premeva il buon nome di sua cugina, e non per altro. Tuttavia egli rimaneva convinto che quella vecchiaccia aveva una lingua maledica, e che il Damonte era un bamboccione, e non poteva proprio capire come mai facesse sua cugina a sopportarlo!...

 Ma, intanto, a poco a poco, per amore o per forza, cominciava col sopportarlo anche lui. Andrea aveva finito coll'andare tutti i giorni in casa Castelguelfo e vi faceva visite che duravano per ore intere; e siccome la Baby non voleva punto cambiare le proprie abitudini, così anche Andrea doveva trovarsi coll'altra gente. Egli, però, non sapeva nascondere il malumore; non parlava mai con nessuno; rimaneva imbronciato e faceva musacce tanto che anche la Contessina principiava a esserne seccata.

 Il Santasillia, adesso che tutti lo conoscevano da vicino, avea perdute le maggiori attrattive, ed era ritornato il Monsignore. Ma un monsignore pesante, pretensioso, il quale pativa di scrupoli, e si era innamorato a modo suo della Baby.

 E come se tutto ciò non bastasse per infastidire la Contessina, gli amici i quali, sebbene non ne dessero l'aria, pure non avevano ancora perdonato al Santasillia il trionfo de' primi giorni, congiuravano insieme per la sua completa disfatta.

 La Castelguelfo cominciava ad essere annoiata del nuovo adoratore. Ed essi appunto, ormai sicuri del loro giuoco, glielo facevano godere a tutto spiano.

 Il Damonte affettava di mostrarsi assiduo presso la Zanibon, la quale appunto se n'era innamorata per quell'unico merito che aveva il giovinotto di essere uno dei corteggiatori dell'elegante contessina. Scipio Spinola pareva preso d'una passione furiosa per il cotecio, e passava tutta la serata al club, a giocare. Gli uomini posati facevano capire alla Baby che ci andavano meno perchè temevano di riuscire importuni «a certe persone.» Insomma essa era disperata; non le rimaneva più fedele altro che qualche vecchio reumatizzato, il quale l'angustiava maggiormente domandandole ogni momento:--Come mai Scipio Spinola non si lascia vedere?... Perchè il Damonte corre sempre dalla Zanibon?

 Il fiore più bello di cui poteva far mostra la Contessina era Marco Baldi: ma per essere sicura di non perderlo, doveva invitarlo a pranzo quasi ogni giorno, e ascoltare pazientemente il solito racconto degli antichi amori, e non solo tollerare, ma fingere di divertirsi assai alle scipitaggini del vecchio libertino.

 Marco Baldi, sempre ossequioso quando si trovava in presenza del Santasillia, dietro le spalle ne diceva di cotte e di crude: specialmente a proposito del voto faceva pompa di tutto il suo spirito.

 --Cheh, cheh! Il culto dell'anima era un pretesto, era una blague!...--E raccontava, in proposito, una sua storiella, secondo la quale il Santasillia, fatto prigioniero durante un'esplorazione, era stato trattato dai selvaggi in modo così barbaro da essere poi costretto a fare quel certo voto.

 E la Baby, invece di offendersi per quelle volgarità, ne rideva più degli altri, temendo potessero credere che la corte del Santasillia fosse ben accetta, cosa che l'avrebbe resa ridicola in faccia a tutti.

 In proposito, la Generalessa, la marchesa d'Arcole e madama Kraupen parlavano chiaro. Il Santasillia non aveva saputo cattivarsi gli animi di queste rispettabili signore. Egli le trattava tutte tre allo stesso modo, senza usare nessuna preferenza, senza mai darsi la pena di far loro una visita; e non le aveva neppure invitate a vedere il museo!

 --Cara Baby, bada che cosa fai,--dicevano le signore.--Noi vogliamo consigliarti pel tuo meglio: quel santone del Santasillia ti compromette proprio senza sugo. Secca te, indispettisce i tuoi amici, e tutti t'abbandonano. Titta non viene quasi più; Scipio nemmeno, e gli altri non si lasciano vedere. Marco Baldi, il solo che ti rimane, confessa di annoiarsi assai; dunque pensaci, carina, finchè c'è tempo. Mettilo a posto quel superbioso, che vuol darsi l'aria di padrone di casa, o finirai col diventare ridicola, e coll'essere messa al bando della società.

 E la Baby a tali parole, che vedeva colla prova dei fatti quanto fossero vere, si sentiva sgomenta:--ma come fare a levarselo d'attorno quel benedetto uomo? A dirlo era cosa spiccia...--ma come fare?... Era stata lei a invitarlo in casa, a lusingarlo, e adesso senza un motivo non poteva, in certo modo, metterlo alla porta. Poi, già, gl'incuteva sempre un pochetto di soggezione e fors'anche sentiva compassione di lui: pareva tanto innamorato, povero Andrea!

 Allora, tutto sommato, continuò ad essere amabile col cugino, ma sfidò i suoi musi e i suoi brontolamenti, mettendosi di nuovo a dar pranzi e feste e a combinare ogni giorno partite di caccia, gite, cavalcate, per richiamare le pecorelle smarrite. Faceva un pochino la gelosa con Titta Damonte; nell'uscire da teatro, dava il braccio a Scipio Spinola, e tutti furono di nuovo a' suoi piedi.

 Andrea di Santasillia soffriva crudelmente, ma non avea il coraggio di allontanarsi; anzi, adesso, stimolato dalla gelosia, si era fatto ancora più assiduo presso la Castelguelfo; e lo si vedeva di giorno e di sera nel suo salottino, sempre muto, accigliato. Certe volte, quando la Baby si avvicinava sorridente al Damonte o a Scipio Spinola e diceva loro qualche paroletta gentile, oppure, quando i suoi adoratori le prendevano la mano per accarezzarla e baciarla con devota galanteria, gli occhi di Andrea sembrava gettassero fiamme.

 Una mattina essa dovea uscire col Baldi, col Damonte e col Santasillia: andavano tutti insieme in Piazza d'Armi per veder correre certi cavalli, che la Castelguelfo voleva comperare. Gli amici attendevano nel salotto, e non volendo farli aspettare più del necessario, ella si presentò non del tutto abbigliata, allacciandosi ancora i nastri del cappellino; poi diede i suoi guanti al Damonte, perchè glieli mettesse...--Era questa una grazia speciale che la Baby concedeva per turno.

 Il giovinotto le si inginocchiò dinanzi, come era di rito, le prese la manina, la baciò, e principiò a infilarle adagio il primo guanto.

 --Guarda come stringe, quel mortale fortunato!--esclamò Marco Baldi.

 Ma quasi subito la Castelguelfo strappò l'altro guanto che il Damonte aveva in mano e gli sfiorò con esso la guancia graziosamente, avviandosi sollecita per uscire.

 --È troppo lento lei--esclamò--e si fa tardi: andiamo! chi mi ama, mi segua!

 Mentre il Damonte le calzava il guanto, Andrea fattosi pallido, aveva guardato la Baby in modo tale da mettere paura.

 Tuttavia, s'ella non sapeva ribellarsi interamente al predominio di Andrea, se ne vendicava poi, come Marco Baldi, mettendolo in ridicolo e burlandosi di lui. La Baby con quel musetto piacevole imitava la faccia trista e i sospiri di Andrea quando «la opprimeva» col solito racconto delle sue tragiche vicende. Tutti ne facevano le più matte risate, e persino il malinconico Damonte, se adesso tossiva, non tossiva altro che per il troppo ridere. La Baby, colla voce grossa, si metteva a descrivere le tenebre alte, il silenzio pauroso della notte, il lumicino piccolo che si vedeva in lontananza e il Santasillia inginocchiato «sotto le verdi piante» che recitava preghiere e si torturava col cilicio.

 --È un espediente assai ingenuo,--esclamava il Baldi, toccandosi la punta dei baffi con fare altezzoso,--quello di voler rendersi interessanti coi piagnistei! Occorre ben altro per poter avere chanz colle signore!

 Andrea non sospettava certo di servir da zimbello ad una leggerezza così perfida e crudele, ma pure sentiva di non essere più inteso, di non aver più il compianto, l'effusione sincera della cugina, e ciò gli dava al cuore uno strazio indicibile. Il suo viso pallido dimagrava, egli aveva la febbre; era misero, disperato; straziato insieme dai rimorsi e dalla gelosia. Dove trovare un conforto? La stessa sua fede lo impauriva con terribili minaccie... Il pensiero dell'Adele?... Egli l'aveva tradita...--Non era stato fedele a' suoi giuramenti d'amore: non aveva saputo compiere i suoi propositi di espiazione...--Sì, egli era perduto; egli era dannato... Ma forse poteva essere ancora meritevole di perdono, perchè non era più padrone di sè stesso!... Diventava matto: ed era lei, sua cugina, che lo voleva proprio matto ad ogni costo!... Perchè, adesso, ritornava ad essere amabile e a lusingare tutti quei cretini? Pareva come presa da una mania!... Era sempre in moto; sempre in mezzo ai divertimenti e al frastuono!...

 --Ma come mai il Castelguelfo la lascia sempre sola?--domandò al Baldi in uno dei suoi impeti d'ira, che non riusciva più a poter frenare.

 --Per incompatibilità di umori. Erano ancora ragazzi, quando li hanno sposati.

 --Dunque suo marito non le voleva bene?

 --Au contraire! Le voleva troppo bene!

 E Marco Baldi, con un ghigno da satiro sdentato, riferì, dilettandosi nei particolari, i motivi che avevano consigliato quella momentanea separazione.

 Per Andrea cominciò un nuovo e più atroce martirio. Egli aveva pensato al Castelguelfo come in un possibile alleato che dovea mettere un po' d'ordine e di quiete nella vita rumorosa della Baby e allontanare da lei gli sciocchi sdolcinati e sfacciati. La continua lontananza di questo marito, il non averlo mai veduto, avea indotto Andrea a considerarlo quasi come un personaggio mistico, incorporeo. Ma invece le rivelazioni del Baldi venivano a strapparlo brutalmente a quelle illusioni, mettendogli a un tratto dinanzi agli occhi la realtà più spietata. Allora immagini nuove e strane popolarono la sua fantasia e gli straziarono il cuore. Il sangue fervente della sua maturità intatta, non gli concedeva alcuna tregua. Non poteva più lavorare; non gli riusciva di scrivere nemmeno una riga. Molte volte, vergognando di sè stesso, egli si chiudeva nello studio col fermo proposito di vincere quell'inerzia che lo accasciava, compiere il lavoro che avea incominciato, e ritrovare nell'intelligenza uno svago, un conforto a' suoi dolori. E per un momento pareva inebriarsi, stordirsi, ritornava pieno di ardore verso quelle aspirazioni prime della sua giovinezza, ma poi, dopo alcune righe che aveva scritte, rallentava la corsa della sua mano, si lasciava andare disteso sulla poltrona, e il pensiero suo abbandonava le vergini foreste e i popoli barbari per correre più vicino dove era la Baby, e di lì non poteva più muoversi.

 Era geloso del passato e sgomento dell'avvenire.--Se il Castelguelfo fosse tornato?

 ....Se fosse ritornato?!...--e poteva tornare da un momento all'altro.

 Egli l'odiava quell'uomo, eppure aveva rimorso del suo odio; avrebbe voluto dimenticare, addolcire lo spasimo della propria gelosia, abbandonandosi a qualche nuova illusione. Ma nel medesimo tempo era trascinato, come dal delirio di una febbre maligna, a ricercare tutti gli argomenti, tutti i pensieri che lo torturavano; parlava sempre alla Baby di suo marito, e voleva tutto sapere di lui, per cercar di capire se quel marito assente poteva farsi strada nel suo cuore. E lungamente stava fisso cogli occhi in un ritratto del Castelguelfo che era appeso nel salotto, e lo scrutava, lo divorava; pareva gli volesse investigare anche l'anima.

 La Baby rideva, indovinando i pensieri del Santasillia, e si godeva mostrarsi tenera, affettuosa verso suo marito; e quando il cugino guardava il ritratto così fissamente, ella esclamava con una grazietta piena di moine che «il suo Giuliano era molto più bello!»

 --Che diritto aveva quel lunatico,--pensava la Baby stizzita,--d'essere geloso di suo marito? Era proprio una pretesa fuori di posto e ridicola assai! E avrebbe voluto «che il suo Giuliano» ritornasse per fargli dispetto. In tal modo la gelosia di Andrea riavvicinava la Castelguelfo a suo marito.

 --Povero Giuliano! Egli almeno era sempre di buon umore e non l'avea mai seccata!

 In quei giorni la Baby, com'era sua abitudine di ogni anno, aveva abbandonato Verona per recarsi alla villa di Castelguelfo: un vecchio palazzotto, innalzato sopra un dirupo enorme, che sporgeva nel lago di Garda. E la tiepidezza dolce del settembre penetrava misteriosa nel cuore della giovane donna, mentre la serenità placida del lago, azzurro e nitido, come una meraviglia orientale distesa ai piedi delle Alpi, infondeva nel suo spirito un raccoglimento affettuoso.

 Ma pure, la solitudine della campagna non le piaceva punto e spesso era anche annoiata.

 --Infine,--pensava qualche volta,--Giuliano deve trovarsi bene a Vienna perchè non parla più di ritornare!--E come avea fatto presto a consolarsi della sua lontananza!... Ciò faceva proprio credere che Giuliano forse le avea voluto bene, ma che non era mai stato innamorato...--Di tanta gente ch'ella avea conosciuta, suo marito era il solo che non avea perduta la testa per lei!...--Avrebbe però voluto scoprire a chi faceva la corte a Vienna, e conoscere la sua rivale... e fors'anche le sue rivali, perchè Giuliano era un certo tomo!...--Non tossiva come il Damonte e non sospirava come il Santasillia!... E poi, in complesso, Giuliano era bellino assai, un po' piccolo, ma elegante. Non gli stavano bene le fedine che si era fatto crescere a Vienna, per darsi l'aria diplomatica, ma gliele avrebbe fatte tagliare. Gli occhietti erano furbi e vivi... e poi montava benissimo a cavallo!

 E la Baby, che di solito scriveva ogni quindici giorni a suo marito, in quella prima settimana che si trovò in villa sola, gli scrisse tre volte, e l'ultima lettera era più lunga delle altre. Essa gli narrava la sua vita di ogni giorno; le passeggiate, le visite ricevute e ricambiate, e si doleva di veder poca gente a Castelguelfo perchè troppo lontano dalle sue amiche, e di non poter avere per correttivo alla noia del Santasillia, altro che le facezie di Marco Baldi.

 «...Ti scrivo dal picco della quercia... te ne ricordi?... Mi piace tanto questa roccia! Sembra un luogo incantato, la rupe della strega... lo scoglio della fata nera... quello che vuoi! Sotto la quercia ho fatto distendere una grossa tenda, che di giorno ripara dal sole e la sera dalla brezzolina umida, perchè io sono molto frileuse (anzi frileuz, come direbbe Marco Baldi), e poi sono gracile e delicata assai. Non ho la salute florida delle tue tedesche, le quali del resto, come tipo, non mi piacciono punto... Tutto il giorno sto qui a leggere o a scrivere e ad aspettare chi non viene... Non lusingarti, sai, perchè proprio non aspetto te...--La sera fumo la sigaretta e si fa chiacchiere con Marco Baldi. Ben inteso che c'è sempre con noi anche quel noioso del Santasillia; ma non parla mai... Guarda il cielo e sospira; guarda tua moglie (che sono io, ricordati!) e geme profondamente, poi, certe volte, si avvicina al margine della roccia, proprio come se avesse l'intenzione di fare un capitombolo nel lago... Povero Andrea!... Ieri l'ho fatto tanto arrabbiare! L'ho avvertito che il lago sotto la roccia è profondissimo, e che se non era un forte nuotatore, non dovea risolvere di fare il salto.--Sarò cattiva col nostro reverendo cugino, ma mi secca assai!... Pensa, tanto per avere una scusa d'essere tutti i giorni a Castelguelfo, che s'è messo a restaurare la sua villa d'Oriano. Così l'ho qui a due passi e mi tiene sott'occhio... Carino carino!...--Scipio Spinola, adesso, lo chiama il mio tutore.

 «... Includo per te, in questo foglietto, una bella viola, e trova modo di averla cara... Se sapesse il tutore che te la mando, guai!... Me ne offre sempre un mazzolino, che io porto tutto il giorno per renderlo felice. Ha riempito le sue serre di fiori splendidi. Tutti per me, ben inteso, e te lo dico perchè, tanto, tu non sei geloso.

 «Ti mando la mia mano da baciare. Dicono i nostri amici che è bellina assai; ma tu, già, non te ne sarai accorto. E poi a te devono piacere le mani rosee e potelées delle tue tedesche. Scusami, sai, se ti addoloro, ma le tedesche mi sono proprio antipatiche. Preferisco le inglesi. Credilo; quando sono belle, sono più carine assai. Per altro lo devi credere senza farti trasferire a Londra. Cattivo!... Saresti ancora più lontano!»

 

 XI.

 Ma non ostante l'umore bizzarro della cugina, Andrea si sentiva assai più tranquillo vedendola a Castelguelfo. Non c'erano visite, nè viaggiatori, e anche il Damonte e Scipio Spinola non capitavano altro che la domenica a pranzo, per ripartire la sera stessa. La fabbrica, i ristauri d'Oriano e i disegni relativi erano occupazioni che si confacevano allo stato suo; ed egli vedendo che trovava modo di attendere a quegli impegni, s'illudeva promettendo ogni giorno a sè stesso, che all'indomani avrebbe ricominciato i suoi studi con nuova lena; ed era tanto sicuro di spicciarsene in breve, che avea già scritto a Milano per procurarsi un editore.

 Egli, intanto, sopportava ogni capriccio della Baby; era sola in villa, e ciò lo confortava di tutto.

 E infine quelle durezze non attestavano la piena innocenza della sua amicizia?... Come dovevano essere diverse le soavi espansioni e gli incanti dell'amore! Si era ingannato quando aveva creduto che gli occhi della cugina somigliassero a quelli della povera Adele...--Avevano tutt'altra espressione!--No, no; egli non veniva meno alla sua fede, nè alle sue promesse recandosi sovente a Castelguelfo. La Baby (avevano ragione di chiamarla in tal modo: alle volte, era proprio un baby) non gli addolciva punto la vita; ed egli continuava a rimanerle amico, perchè quella testolina sventata gli faceva paura. Essa, circondata com'era da mille pericoli, aveva bisogno di consiglio, di guida, e si sentiva in dovere di non abbandonarla.

 Ingannandosi in tal modo nel giudicare i propri sentimenti, Andrea rimaneva assiduo presso la bimba crudele, vivendo della vita sua, e respirando del respiro suo; divorandola cogli occhi, adorandola coll'abbandono più appassionato dell'anima e soffrendo spasimi ineffabili, che soltanto una parola buona o un atto cortese di lei riuscivano a mutare in altrettanta felicità. A poco a poco egli aveva talmente rinchiusa la propria esistenza in quella della Castelguelfo, da perdere persino il giusto criterio delle cose. Un oggetto che apparteneva alla Contessina gli era sacro, e Andrea provava un senso di dispetto e di gelosia quando il Baldi prendeva nelle sue mani o il cestino da lavoro, o l'astuccio delle spagnolette, o lo sciallettino che ella si faceva portare sotto la tenda. Quegli oggetti erano cari al suo occhio e al suo cuore. Voleva essere lui solo quello che li presentava a Baby; ed essa, che aveva indovinata la strana gelosia del cugino, affidava volentieri lo sciallettino a Marco Baldi, e da lui si faceva offrire e accendere la spagnoletta. E come il cuore di Andrea avea raggiunto tanta finezza, così anche la sensibilità di lui si era fatta maravigliosa.

 Il tic tac dei piccoli passi della Castelguelfo, il fruscìo leggiero della sua veste lo facevano impallidire, e la sera, aspettava con ansia il momento in cui, abbandonando il picco della quercia e ritornando verso la villa, essa usava appoggiarsi al braccio di uno dei suoi amici. Quando la vedeva alzarsi, egli era inquieto, agitato...--Avrebbe preso il suo braccio o quello di Marco Baldi?... E le si metteva vicino vicino, ma non osava mai offrirsi per il primo, impacciato e intimidito da uno strano turbamento.

 Ma pure quelle belle sere di settembre erano tutte un incanto. Il lago tranquillo sotto le stelle scintillanti; il profilo cupo delle colline e dei monti lontani, che chiudevano l'orizzonte con immagini strane e diverse: l'armonia quieta e uniforme della notte, solo interrotta dallo schiocco echeggiante della frusta e dal cigolìo de' carri che salivano la strada erta della riviera, tutto ciò rendeva più deliziosa al Santasillia, in quella pace serena, la muta contemplazione del fumo della spagnoletta, che usciva lento come il respiro, fra le labbra socchiuse della Baby.

 Certe volte, quando il rapimento di Andrea sembrava più intenso, la Contessina lo interrompeva a un tratto, mormorando con un piccolo sbadiglio:--Dio, Dio! com'è seccante la campagna! Ha proprio ragione il mio Giuliano di rimanersene a Vienna!--Andrea, allora, la guardava addolorato; ma mentre il Baldi protestava galantemente «che se fosse stato lui nel suo Giuliano, sarebbe rimasto sempre a Castelguelfo», lo sbadiglio della Baby pareva mutarsi in un sospiro di tenerezza, in un saluto, in un invito misterioso del cuore a un'immagine cara e lontana.

 Dal picco della quercia si dominava bene tutto il palazzotto, e ogni sera, quando erano vicine le dieci, si vedeva rischiararsi una camera del primo piano.

 --Ecco la Gege--era il nome della cameriera--che accende la veilleuse!--aveva esclamato una volta Marco Baldi.--Ah, Contessina, come io la manderei al diavolo la... la diplomazia!

 --Andremo a dormire... a sognare!--mormorò la Baby stringendosi con un fremito nello scialletto e facendo un po' la ninna nanna colla poltrona di vimini.

 Andrea s'era messo a guardare quella finestra lontana, rischiarata, senza più dire una parola.

 --Perchè guarda così fissamente la finestra della mia camera?--gli domandò la Baby, dopo qualche momento di silenzio.--Gli fa ricordare, forse, il lumicino della Valpantena.

 Andrea, offeso da tali parole, si alzò sdegnato. La Contessina, in quel punto, non gli era più cara; non era altro per lui che un baby cattivo. Le rivolse uno sguardo pieno di collera e se ne andò quasi subito da Castelguelfo, dopo averla salutata freddamente e aver giurato a sè stesso che non ci sarebbe più ritornato.

 --Sì, sì; non era altro che un baby cattivo; un ragazzo senza cuore, che non avea nulla di sacro. Si faceva gioco di lui e non rispettava nemmeno quella poveretta che era morta di dolore!... Così non poteva durare; anche la sua dignità non lo potea più permettere. Sarebbe ritornato subito a Verona, vicino alla sua Adele; avrebbe ripreso la vita solitaria, che non avrebbe mai dovuto abbandonare, i suoi studi e...--E di sua cugina non voleva più sentirne parlare.

 Ma poi, la mattina dopo, pensò che così sui due piedi, non gli era possibile di partire da Oriano. Come poteva sospendere i lavori da un momento all'altro? Licenziare tutti gli operai?... Sarebbe stata una ridicolaggine, una scenata, e la Castelguelfo ne avrebbe tratto argomento per metterlo in burletta!... D'altra parte sarebbe stato un voler dare alle parole di quel baby una importanza che proprio non avevano.

 Cheh, cheh! Voleva continuare i restauri, la fabbrica, e figurarsi che Castelguelfo non esistesse nemmeno, o, invece di essere lì vicino, fosse in capo al mondo. Ma quando scese in giardino e gli fu mostrata una cesta di fiori bellissimi, appena colti, si sentì impacciato non potendo ordinare, come al solito, che fossero mandati alla Contessina. Che cosa ne avrebbe fatto di tutti quei fiori? E poi, nel restauro della villa s'era tanto uniformato ai gusti e ai consigli della Baby, che adesso molte di quelle opere gli parevano diventate inutili; e non andò nemmeno a vedere i lavori.

 Tuttavia, per qualche giorno seppe resistere, e non si mosse da Orlano. Egli, per altro, sperava sempre in una visita del Baldi e in un invito della cugina. Infine, non vedendolo a Castelguelfo essa avrebbe potuto dubitare ch'egli fosse ammalato!--Perchè non mandava a vedere che cosa c'era di nuovo?--E tutti i giorni sperava, e tutti i giorni cresceva il desiderio e lo sconforto: ma non gli capitava nulla da Castelguelfo! Era proprio un baby senza cuore! No; non sarebbe stato lui a cedere; non ci sarebbe ritornato mai più!... Ma invece, quando venne la domenica, pensando che in quel giorno ci sarebbero andati il Damonte e Scipio Spinola, all'amore gli si aggiunse la gelosia, non potè più resistere, ordinò che attaccassero per andare a Castelguelfo, e adesso che si era risolto, dopo tanto aspettare, aveva l'ansia, la febbre di far presto, e montato a cassetta spingeva i cavalli al trotto, e gli pareva come di rinascere e ritornava a sentirsi contento e consolato.

 Andrea respirava con gioia quell'aria fine, che gli sfiorava la faccia. Il lago era più limpido, il cielo più sereno, e più ridenti gli parevano i vivi colori della collina, sparsa di ulivi e verdeggiante di vigneti.

 I cavalli erano affaticati e spumanti, ma Andrea, impaziente, li stimolava di continuo; e quando gli apparve la villa, alta sulla roccia, e tutta bianca nel barbaglio vivido del sole; e quando, infine, rivide il picco della quercia che sporgeva cupo, simile a un gigante imbronciato, fra l'allegra nitidezza delle onde crespe, il cuore gli battè forte forte, esultando, come s'egli ritornasse allora, in mezzo agli affetti suoi, dopo un viaggio lontano e increscioso.

 In quel momento egli aveva obliato rimorsi e dolori. La figuretta mesta e soave della povera Adele era dileguata dal suo cuore; l'immagine minacciosa di Francesco Parabiano era scomparsa dalla sua mente. Egli aveva dimenticato anche tutto ciò che la Baby stessa gli aveva fatto soffrire; e nella mente, nel cuore, nel sangue non aveva più che un pensiero, una gioia, una febbre: rivederla!

 Entrò nel cancello della villa e fece tutto il largo e ripido viale del giardino spingendo i cavalli sempre al trotto, ma quando fu presso alla casa tutta quella grande contentezza svanì quasi per incanto, e si sentì sopraffatto dal pentimento e dalla vergogna.

 Perchè mai aveva ceduto all'impeto del cuore?... Perchè mai si era mosso da Oriano?...

 Passando con la carrozza presso le finestre della sala terrena, aveva udito la voce della Baby che cantava al pianoforte; e sparsi nel prato aveva veduto i mallets e le palle del croquet; segno evidente che il Damonte e Scipio Spinola erano arrivati prestissimo: prima del solito.

 Quando il Santasillia entrò nel salotto, la Contessina lo salutò con un cenno del capo e un sorrisetto esprimenti una certa maraviglia birichina; ma continuò a cantare, accompagnandosi al pianoforte. Il Damonte, in piedi vicino a lei, le voltava le pagine della musica e salutò Andrea, come Scipio Spinola, senza dir motto: mentre il Baldi, che stava leggendo sul canapè, si alzò, e in punta di piedi, gli andò incontro per istringergli la mano.

 La Baby cantava con anima e con passione.

 Aveva le guance rosee e il seno ansante, strappò gli ultimi accordi col tintinnio dei braccialetti, curvando, protesa sulla tastiera, la personcina flessuosa, scintillante di jais, poi, fra gli applausi de' suoi caldi ammiratori, si voltò verso Andrea, girando sullo sgabellino:

 --E così?--esclamò ridendo;--il nostro benamato cugino, non ha potuto resistere, e ha smesso il broncio? Sa, ha fatto bene a venire. Sono forse gli ultimi giorni che rimango in questo eremo, ameno sì, ma noioso alquanto!... Lo zio Pancrazio sta male assai, e se succedesse una disgrazia, andrei probabilmente a finire l'autunno a Navaledo... Povero Santasillia,--continuò poi con un'aria leggermente canzonatoria,--rimarrà qui solo solo, ed io non potrò nemmeno ammirare le meraviglie di Oriano!... Ma vuol dire che, per compensarlo della mia mancanza, affitterò Castelguelfo a madama Kraupen che, appunto, è in cerca di una villa!

 Andrea non badò allo scherzo che avea fatto ridere gli altri; ma avvicinandosi vivamente alla Baby, le domandò con voce rotta dalla commozione:

 --Davvero?... Davvero, Contessa?... Non rimane più a Castelguelfo?

 --Ma... chi può sapere?... Tutto dipenderà dalla salute dello zio Pancrazio!

 Era costui un vecchio decrepito, che giaceva infermo da parecchi anni nella sua tenuta di Navaledo, nel Friuli, ma che non moriva mai, come forse desideravano i creditori del conte di Castelguelfo.

 Originale, di umore bizzarro e avarissimo, il conte Pancrazio, ricco a milioni, non aveva parenti all'infuori di Giuliano e di Baby, i quali spendevano senza scrupoli, fidandosi appunto in una tale eredità che, del resto, non poteva mancare. Ma il conte Pancrazio era stato altre volte in fin di vita, e poi era sempre ritornato indietro, per quanto i medici si fossero ostinati a dichiarare il caso suo disperato. E Andrea, sconvolto da quella inaspettata minaccia di perdere la Baby, e dimenticando che un momento prima aveva ancora fermamente promesso a sè stesso di non rivederla più, innalzò dal profondo del cuore una preghiera così fervida, che forse l'uguale non era mai stata fatta per la salute del conte Pancrazio.--Se la Baby fosse partita davvero, come avrebbe potuto vivere a Oriano? E dove sarebbe andato? Che cosa avrebbe fatto della vita sua?...

 Tutto il mondo, senza la Baby, gli parea vuoto e triste.

 

 XII.

 Alcuni giorni dopo, ritornando Andrea a Castelguelfo, sentì che la Contessa era a letto, un po' raffreddata. Egli aveva già fatto voltare la carrozza per ritornarsene a Oriano, quando la Gege accorse dicendogli che la padrona stava meglio, e che avea dato ordine di lasciarlo passare.

 Andrea non rispose verbo e seguì la cameriera; ma si era fatto ancora più pallido del solito; non riusciva con le mani che gli tremavano ad abbottonarsi i guanti, e incespicò nel tappeto dello scalone. Il pensiero ch'egli doveva entrare nella camera di Baby lo intimidiva, e provava una sensazione strana d'inquietudine, come s'egli fosse per abbandonarsi all'ignoto.

 --Ma forse--pensò--avrò inteso male.--La troverò alzata, certamente!--E sperò davvero che così fosse.

 Era la seconda volta soltanto, ch'egli vedeva e che entrava nella camera di una donna. Però la cameretta umile, piccina, dove sul casto lettino di ferro avea veduta distesa la morta, in quel punto non gli attraversò la mente: egli era troppo commosso e turbato.

 La Gege aprì l'uscio e sollevò la portiera; ma Andrea rimaneva fermo sulla soglia. Non ardiva inoltrarsi in quell'oscurità misteriosa, fra quel tepore insinuante, in cui sentiva più acuto il profumo particolare, che la Baby spandeva dalle vesti, dai capelli, da tutte le cose sue.

 --Avanti, Santasillia, coraggio!... Si direbbe che le fo paura!

 Andrea si avvicinò dì alcuni passi. Il suo occhio, abituandosi, cominciava a vederci a poco a poco, le tenebre sembravano diradarsi, ed egli non osava guardare il letto grandissimo, a dorature. Balbettò alcune parole, ma non sapeva dove mettersi: la Baby non era proprio alzata!

 --Prenda una poltroncina, e venga qui, accanto a me!

 Egli volse lo sguardo dove la Baby gli faceva cenno di andare, e vide muoversi, e uscire dall'oscurità qualche cosa di lustro: era il cranio pelato di Marco Baldi, che si alzava per cedergli il posto.

 Andrea, più che di gelosia, provò allora un senso di disgusto e di ribrezzo, scorgendo la faccia rossa, accesa del vecchio, vicino al letto, proprio accanto alla Baby, tutta bella, coi capelli biondi che coprivano mezzo il guanciale, e le ricadevano sul giubbettino di seta rosa, chiuso fino al collo.

 Egli non la guardava; pure quella figuretta gentile, la sentiva, la vedeva muoversi nell'anima e nel sangue. Per quanti discorsi fossero incominciati, Andrea taceva sempre, e tutt'al più non sapeva rispondere che con pochi monosillabi, o parole inconcludenti. In quella camera soffocava; dinanzi a quel letto soffriva turbamenti nuovi e terribili. Rimaneva immobile, cogli occhi fissi nella faccia di Marco Baldi (l'unico punto dove li poteva tenere senza soggezione), ma intanto vedeva, osservava, studiava tutto d'intorno a lui.

 Sul tavolino accanto al letto, c'era il ritratto di Giuliano, e lo avea fatto fremere, come lo faceva fremere la Baby quando si muoveva per accomodarsi colle mani il grosso volume dei capelli, quando cercava sul letto, dove l'aveva buttata, la scatolettina delle caramelle, e quando girava e batteva colla punta dei piedini irrequieti, sotto la coperta grossa di stoffa antica. E, come se tutto ciò non bastasse, c'erano anche le spiritosaggini e i commenti di Marco Baldi, che aumentavano le sue angoscie e lo tenevano in continua agitazione.

 Il Baldi scherzava a proposito dell'altro cuscino, accanto a quello della Baby, che rimaneva sempre vuoto, e la Baby, dopo aver arrossito un poco, sorrideva, confessando di essere stata cattiva e ingiusta col suo Giuliano.

 --Era tanto giovane quando l'avevano maritata!--Allora non sapeva proprio che cosa volesse dire, nè che cosa fosse l'amore!... Povero Giuliano!...--e a questo punto gli occhi scintillanti della Contessina si empivano di lacrime; lacrime che non erano di dolore, ma di tenerezza.

 --Per dire il vero--osservò Marco Baldi ghignando--adesso quel birbone di Giuliano non è poi tanto da compiangere. Anzi, au contraire, se fossero vere le informazioni avute intorno al testamento del conte Pancrazio, avrebbe da godere certi agréments...

 --La finisca, Baldi! Non so come si possano dire certe cose!--esclamò la Contessina facendosi rossa di fuoco.

 --Ne faremo giudice il conte Andrea!--seguitò il vecchio sboccato, che non voleva cedere a quelle intimazioni; e mentre la civettuola nascondeva le fiamme del visetto, con amabile modestia, contro il cuscino, riferì al Santasillia le dicerie che correvano in quei giorni a proposito del testamento che avea fatto o stava per fare il conte Pancrazio. Questi, non vedendo di buon occhio la separazione che esisteva di fatto tra Giuliano e la Baby, pensava di lasciare tutti i suoi milioni... al loro futuro primogenito.

 Andrea guardava attonito il Baldi, ma non capiva bene:--Se i Castelguelfo non avevano figliuoli?

 --Appunto per ciò!--esclamò il vecchio ridendo sguaiatamente.--Lo zio Pancrazio vuole che si dia principio alla successione!

 Andrea arrossì a sua volta vivamente, poi subito impallidì. Avrebbe voluto schiaffeggiare Marco Baldi, pigliarlo per il collo, cacciarlo fuori dalla camera... Ma si sentiva la gola strozzata e non poteva parlare; gli battevano le tempie; aveva la testa in fiamme e il cuore soffocato. Reso più ardito dallo sdegno, dall'angoscia, dalla gelosia, che gli bruciava il sangue, fissò la Baby; essa in quel punto volgeva gli occhi amorosamente verso il ritratto di suo marito. Andrea si alzò con impeto; era diventato livido. Se Giuliano fosse entrato in quel momento, egli si sarebbe avventato contro di lui. La Castelguelfo e il Baldi si scambiarono un'occhiata di intelligenza. Quella si sentì irritata contro i furori del Santasillia; Marco Baldi, prudentemente, cambiò il soggetto delle sue chiacchiere.

 Ma Andrea non potè più riaversi, e anche dopo e nei giorni seguenti, sembrava proprio ammattito. Aveva sempre dinanzi agli occhi la Baby irrequieta, col giubbettino rosa; e fisse, fra lo spasimo della mente e del cuore, le parole del Baldi. Sentiva sempre più acuto e penetrante il profumo di quella camera, così piena di seduzioni forti e misteriose. Ma il ritratto di Giuliano, messo, con amorosa cura, accanto al letto; il cuscino vuoto, presso l'altro, dove vedeva sempre la testina bionda della Baby, lo facevano delirare di gelosia... Poi, per fargli perdere del tutto la ragione, capitò l'annunzio della morte del conte Pancrazio, colla piena conferma di tutte le notizie avute o già divulgate, a proposito del testamento.

 Il conte Giuliano era partito da Vienna per Navaledo; aveva già mandato la propria rinuncia al Ministero degli esteri, e doveva capitare a Castelguelfo da un giorno all'altro, appena avesse sbrigati nel Friuli gli affari più urgenti.

 Questi avvenimenti importantissimi avevano mutato interamente l'aspetto della villa, e quantunque la Baby fosse in lutto, pure la sua casa era piena di gente e sempre in festa. Le amiche e gli amici della Contessina si affrettavano a correre a Castelguelfo per congratularsi e compiacersi colla Baby. E tutti facevano continue domande e allusioni intorno al testamento, e tutti lo approvavano e ne erano lieti, compreso il Damonte e Scipio Spinola; e più di tutti la marchesa D'Arcole, madama Kraupen, e la generalessa Brocca di Broglio, che, entusiasmate, levavano al settimo cielo la sagace previdenza del fu conte Pancrazio; e tutte tre accarezzavano la Baby e la baciavano, ridendo e scherzando coll'affettuosità ciarliera delle mamme che hanno trovato il marito per le loro figliuole. E la Baby, docile e buona, accettava quelle amorevolezze, arrossendo con effusione, ed era sempre in moto, e aveva sempre un gran da fare per l'accoglienza che voleva preparare «al suo Giuliano.» Faceva cambiare tutto ciò che immaginava non gli dovesse piacere: volle vedere come gli avevano disposto il suo quartierino particolare, e se non mancava nulla nel gabinetto di toeletta; e si prendeva queste cure con tenerezza e con gioia, nominandolo spesso, scrivendogli ogni giorno, mostrandosi ansiosa del suo arrivo e crucciata perchè tardava troppo a venire.

 Povero Giuliano! Era tanto tempo che non lo vedeva; ed era stata tanto cattiva con lui!... Eppoi chi sa, poveretto, come ci veniva di mala voglia a Castelguelfo!... Chi sa quante lacrime avrebbe fatto spargere quella sua partenza da Vienna!...--E intanto, ridendo e scherzando, cominciava a infiltrarsi anche un pocolino di gelosia nel suo amore giocondo e senza pensieri.

 --Sarebbe proprio rimasto sempre con lei, o sarebbe tornato a Vienna?...

 E mentre nel suo cuore cresceva l'amore per il marito, il Santasillia, che diventava matto per lei, le faceva sempre più dispetto, e sentiva una forte ripugnanza per quella passione ch'essa aveva inspirata, ma che non divideva. Adesso ch'ella cominciava ad amare suo marito, il grande innamoramento di Andrea non la divertiva più, ma l'offendeva e l'irritava; e cominciava a trattare il reverendo con molta freddezza, e non gli rivolgeva quasi mai la parola; e certe volte era persino scortese con lui, mentre con gli altri si mostrava amabile ed espansiva anche più del solito. Ma il dolore di Andrea sembrava tanto forte, da renderlo insensibile a tutto ciò. Egli era sempre lì, vicino alla Baby, colla disperazione impressa nel volto, e pareva supplicarla con gli occhi stravolti.

 Egli non lottava più; non cercava più nemmeno di scusarsi, ma si era abbandonato, intero, alla sua passione. Aveva finito di credere, aveva finito di sperare; amava, amava soltanto, ma il suo amore non era il soave incanto dell'anima; no, egli lo sentiva rodere ostinato come l'odio, e divampare a un tratto come un impeto d'ira.

 La sua mente smarrita si ribellava contro la fede. E, in vero, perchè doveva egli credere? Quando era stata ben accolta la sua preghiera?--Lui, che aveva tanto supplicato, avea potuto ottenere la guarigione di Francesco Parabiano?... No.--Lui che avea tanto creduto, avea potuto prolungare di un giorno solo la vita dell'Adele?... No.--A lui, che aveva tanto sofferto, era stata concessa un'ora sola di riposo e di oblio?...--No. Mai!

 Giovanetto ancora, egli era buono, onesto, pio, e tutto ciò non valse a difenderlo dal cattivo genio che lo spinse contro Francesco Parabiano e gli distrusse in un attimo la felicità appena intravveduta; la vita appena incominciata. Pure egli si era piegato senza imprecare a tanta sventura. Si era fatto operoso, sollecito del bene altrui, e sorretto da un raggio vivido di speranza e di amore salutava lieto la fine di ogni giorno, perchè ogni giorno trascorso era un nuovo passo ch'egli aveva fatto verso la cara perduta. La sua vita correva triste e solitaria, ma correva ed era tranquilla; e allora, sempre quel cattivo genio, gli volle negare anche la pace, e fu preso dalla piccola sirena, incosciente e spensierata, che per ridere o far ridere, gli aveva avvelenata l'anima e il sangue... Sì, sì, sì: egli rinnegava la fede e si ribellava contro il cielo. Egli non poteva credere altro che nel male, perchè il male era stato più forte e aveva vinto; egli non poteva credere altro che nell'inferno, perchè l'inferno lo sentiva nel cuore!

 In quei pochi giorni, Andrea era diventato così macero, sparuto, giallo, da far paura e pietà. Quando gli fu annunziato l'arrivo di Giuliano ebbe prima un sorriso da ebete; poi si scosse all'improvviso, e lanciò sulla Baby un'occhiata torva, minacciosa, in cui lampeggiavano l'odio e la gelosia.

 Il conte Giuliano aveva scritto da Navaledo che sarebbe arrivato a Peschiera alle sette di sera; e che poi da Peschiera, con una carrozza di posta, sarebbe giunto a Castelguelfo intorno alle nove.

 Andrea capitò in villa, che avevano appena finito il pranzo. Ma non entrò nella sala e rimase nel giardino a passeggiare. Non salutò nemmeno la Baby, non disse una parola, sfuggiva tutti, internandosi solo solo nei viali più riposti.

 Quella passione, quel dolore così grande e muto avevano finito coll'incutere in tutti un senso di pietà, e anche di rispetto. In tutti, tranne per altro, nel cuore della Baby. Essa aspettava Giuliano, e Andrea le dava noia, le faceva quasi ribrezzo.

 Il Damonte e Scipio Spinola convenivano col Baldi, che a innamorarsi al modo del Santasillia non ci doveva essere proprio nessun divertimento; e la marchesa D'Arcole, d'accordo con la Generalessa e con madama Kraupen, presa a parte la Castelguelfo, la consigliò di calmare un poco il suo innamorato, che minacciava di diventare matto furioso:

 --Capirai: se tuo marito lo vede in quello stato, non gli può far comodo, nè piacere... E poi insomma, anche per il Santasillia stesso, povero diavolo, trova una buona parola; mettigli il cuore in pace. Tu sai bene che mi è sempre stato antipatico... Ma, che vuoi? stasera mi fa proprio compassione!...

 --E a me, invece, col suo muso livido, mi fa rabbia, mi fa ira!... Che diritto ha, domando io, per essere geloso di mio marito? È una bella pretesa, sai?! Il Damonte, Scipio Spinola e tanti altri non mi hanno mai seccata con simili scenate!... Sì, sì, sì,--e la Baby batteva i piedini per terra sfogando la stizza contro Andrea.--Io amo Giuliano; lo amo, lo amo, lo amo, e se a quel brutto coso fa dispetto, lo amo ancora di più!

 Ma la marchesa D'Arcole, aiutata dalle altre dame della consulta, seppe adoperare così bene la propria eloquenza da indurre la Castelguelfo a soffocare lo sdegno, e a mostrarsi buona verso il cugino.

 --Pensa, cara, che il tuo Giuliano potrebbe credere, fra l'altro, che tu avessi un po' lusingato, un po' incoraggiato il Santasillia, a farti la corte!...

 --Dio, Dio che roba!--esclamò la Contessina sinceramente:--Ed io invece, non l'ho mai potuto soffrire!

 Tuttavia l'osservazione della Marchesa fece colpo.

 La sera era bellissima, tepida e chiara. Il lago tranquillo, senza vento. La Baby mandò il Damonte a prendere lo scialletto, e si chiamò vicino Santasillia.

 --Mi dà il suo braccio, Andrea? Voglio camminare un poco. Andiamo fino al picco della quercia.--E quando furono innanzi nel viale, essa gli domandò con molta affettuosità nella voce:--Ricorda ancora la nostra tenda e quelle ore buone?

 Andrea la guardò serio, fisso, senza rispondere. Erano soli. Gli altri della brigata, messi in sull'avviso dalla marchesa D'Arcole, andavano a passeggiare e a discorrere nelle altre parti del giardino.

 --Dica un po' Andrea,--cominciò la Baby, tanto per aprire il fuoco,--stasera siamo in collera?

 Andrea la guardò di nuovo, senza dir motto.

 --Che ha, dica?

 --Che ho?... Vuol sapere che ho?--rispose il Santasillia sciogliendosi vivamente dal braccio della Castelguelfo e fissandola minaccioso--ho che l'amo e che mi ha dannato!

 --Per amor del cielo, Andrea,--mormorò la Baby un po' inquieta per il tono con cui furono dette quelle parole:--cerchi di essere ragionevole, prudente: se gli altri ci sentono, diventiamo ridicoli.

 --E che importa a me degli altri!--esclamò Andrea, il quale ormai, rotto il freno alla passione, la lasciava prorompere.--Che importa a me degli altri, quando è la mia coscienza che mi condanna? Quando è lei, lei per la prima, Contessa, che mi trova ridicolo e che mi rende tale? Lei, che ha distrutto quanto c'era in me di forte e di buono; lei, che mi ha tolto ogni forza, che non mi lascia più ragionare, che non mi lascia più sentire, nè pensare; lei, che non mi ha lasciato di vivo altro che il cuore, per torturarlo, per poterlo straziare in mille modi?!...

 --Tanto male le ho fatto?--mormorò l'altra con un sorriso dolcissimo.--È stata cattiva con lei la piccola Baby?

 --Ella fa il male senza saperlo; ed è perciò che non risparmia alcun dolore e che non sente pietà!

 Gli occhi di Andrea si empirono di lacrime: la Baby gli si avvicinò, e gli toccò il braccio con la sua manina carezzevole.

 --Ma, infine, si può sapere che cosa è successo da due o tre giorni a questa parte?

 --Che cosa è successo?... È successo che io godevo la pace, e che lei mi ha messo l'inferno nel cuore; è successo che mi ha fatto tutto dimenticare ed offendere: la promessa giurata a' miei poveri morti, il mio dovere e la mia dignità. È successo che per lei ho rinnegato Dio e la mia fede: è successo che per lei sono disonesto e traditore. Ero un uomo rispettato; avevo consacrato l'ingegno e la vita per un ideale alto, per un'opera grandemente generosa, e lei mi ha fatto mancare a tutto ciò, per rendermi lo zimbello suo e dei suoi stupidi corteggiatori. Ecco, che cosa è successo! Avevo forza e coraggio e ora sono debole e vile al punto da chiedere pietà pel mio strazio a lei, alla Baby! che pure so essere senza pietà. E siccome lei ride, ride sempre, non fa altro che ridere, e non sa, non vede, non osserva nulla, così glielo dico io: questo è successo!

 Le parole di Andrea erano rotte dai singhiozzi; e un pochino anche la Castelguelfo cominciava a commuoversi.

 --Coraggio, Andrea, coraggio e... ragioniamo; cerchiamo di ragionare insieme. Non posso proprio dire che mi faccia complimenti stasera, ma le perdono tutto perchè sento di aver molta, moltissima amicizia per lei. Ma appunto, se mi vuol bene, si faccia forte e si calmi. A vederla fare di queste scene, capirà, ne va della mia riputazione. Tutti quanti hanno notata la sua faccia stravolta... Sapesse che cosa mi ha detto la marchesa D'Arcole!... Insomma, lei dovrebbe fare a modo mio,--e così dicendo la voce della Contessina diventava più carezzevole e insinuante, e la manina premeva più forte sul braccio di Andrea,--stasera, lei dovrebbe ritornare a Oriano.

 --Mi manda via?... Mi mette alla porta?!--proruppe il Santasillia esasperato.

 --Ma no, tutt'altro, Dio mio!--E la Baby, senza perdere la pazienza, soggiunse sorridendo:--Tornerà domani, quando vuole, sempre! A patto, per altro, che non mi guardi più con quegli occhi stralunati! Dio mio, sembra, quasi, ch'ella mi voglia mangiare! In fine, poi, dovrebbe essere ragionevole e giusto. Se mi vuole, per sua disgrazia, come dice lei, un po' di bene, che colpa ce n'ho io?

 --No; lei non ne ha colpa. Ha voluto soltanto divertirsi col mio cuore perchè il balocco le sembrava nuovo e strano; ha voluto romperlo, come fanno i bimbi, per vederlo dentro, com'era fatto!... E quando vi ha scoperto il culto per una povera morta e il rimorso per un omicidio commesso; quando vi ha scoperto la fede nel perdono e nella pace, lei s'è goduta a sconvolgere e a disperdere tutto ciò; s'è goduta a infondervi un amore che brucia come l'odio, una gelosia terribile che fa impazzire! Poi me lo ha ricacciato nel petto, per ridere di me, per ridere vedendo la smorfia di un uomo che muore disperato.

 Andrea col petto ansante per l'urto dei singhiozzi, fe' qualche passo barcollando come un ubbriaco e si buttò sopra una panchina di pietra, presso il margine della roccia. I suoi occhi incavati non avevano più lacrime e fissavano cupamente il lago profondo, che si stendeva immobile e nerastro sotto il cielo bianco.

 --Scusi, caro lei!--rispose la Baby, seccamente, perchè punta sul vivo...--io non voglio niente affatto ch'ella muoia disperato!... Anzi, al contrario; da un'ora non fo altro che raccomandarle la calma e la prudenza. Pensi che adesso deve arrivare Giuliano e...

 --Ma se sono due giorni eterni, e due notti d'inferno, che non penso ad altro!--esclamò Andrea alzandosi di colpo e afferrando un braccio della Baby e scuotendolo.--E lei ora me lo ripete in faccia?! Ma non vede, non capisce proprio nulla, lei?...

 --Andrea, che fa?... Diventa matto?

 La Baby aveva un po' di paura, e tentava invano di liberare il suo braccio dalla mano di Andrea.--Mi lasci andare... Voglio ritornare in casa!

 --Perchè?... Perchè vuol ritornare?...--È presto ancora...--mormorò Andrea fissandola cogli occhi smarriti.

 --Perchè... perchè,--balbettò la Baby, sempre più spaurita;--perchè fa freddo qui... perchè si fa tardi... Perchè insomma voglio rientrare!

 --No... non è tardi... e Giuliano «il suo Giuliano» non può essere arrivato... Avrebbe sentito la carrozza sulla strada... ascolti...--e tese l'orecchio--no... non si sente ancora!... Non si sente nulla!

 --Mi lasci andare!... Mi lasci andare!

 Ma invece la mano di Andrea la strinse più forte, in modo, quasi, da farle male. In quel punto si era rischiarata, come di solito, la nota finestra del primo piano, e mentre la Gege, spalancate le imposte, stava per richiudere le persiane, egli aveva scorto i cortinaggi candidi del letto nuziale.

 --Mi lasci andare! ripeteva inquieta la Castelguelfo.--Mi lasci andare!--e per isciogliersi da quella stretta, essa si piegò divincolandosi contro Andrea, che sentì il fremito e fu avvolto dall'onda calda, odorosa del corpo della Baby. Fu come un lampo: il sangue gli salì in una fiamma dal cuore al cervello; la roccia sembrò mancare sotto a' suoi piedi; il lago immenso gli girava dinanzi agli occhi sibilando e mugghiando, ed egli strinse, si avvinghiò alla Baby come un disperato baciandola pazzamente sui capelli, sulle vesti, sul collo...

 --È un vigliacco!... Mi lasci andare! Lo odio... Aiuto!--gridava la Baby, tremante di collera e di spavento, e per tentare di liberarsi e per iscansare i baci gli graffiava le mani e il viso. Ma Andrea non udiva quelle ingiurie, non vedeva le lacrime, non ascoltava quelle preghiere, e le soffocava i gridi e i singhiozzi con le labbra roventi, mormorando parole rotte, febbrili, a volte appassionate, a volte feroci, in cui l'odio e la gelosia si confondevano con l'amore.

 --Lo odio!... Vigliacco! Lo odio!--Ma poi, a un tratto, pure in mezzo allo spavento e al ribrezzo, la Baby ebbe un sussulto di gioia; e cacciando la mano contro la bocca di Andrea, e piegando il capo riverso, gridò con tutta la forza e l'esultanza dell'anima sua:--Giuliano! Giuliano! Aiuto!

 Sulla strada che conduceva alla villa si udiva allora il rumore lontano di una carrozza e il tintinnio acuto delle sonagliere.

 --Lui!... Lui!--mormorò Andrea serrandosi ancora più stretta la Baby contro il petto con un impeto convulso.--Lui!--e i suoi occhi sfavillarono di gelosia.

 --Giuliano! Giuliano mio! Giulia...--ma il nome rimase strozzato da un urlo acuto, terribile.

 La marchesa D'Arcore, le altre signore, gli amici, tutti lo udirono nella villa e accorsero spaventati in cerca della Baby: il picco della quercia era deserto.

 --Baby! Baby!--gridò la marchesa pallida tremante.

 --Contessina Baby! Contessina Baby!--gridarono tutti gli altri girando attorno smarriti... Ma la Baby non rispose; la spiaggia era muta; l'acqua nerastra del lago ritornava a distendersi tranquilla e impassibile... Si udiva soltanto, sempre più vicino, il trotto serrato dei cavalli e il frastuono delle sonagliere, che rompevano festevolmente il silenzio vasto della notte, come l'annunzio di una lieta novella.

 

 NOTA DEL TRASCRITTORE: sono stati corretti i seguenti refusi:

 La Chiesa poibiva[proibiva] il duello, e quella di essere pronto e[a] dare la chiesta soddisfazione, una maraviglia da ètagère[étagère]... le mani rosee e potèlèes[potelées] delle tue avrebbe da godere certi agrèments[agréments]... del testamento che avea fatto a[o] stava per fare incoraggiato il Santasillia, a farli[farti]la corte!... Titta Damonte[Demonte] e di Scipio Spinola. Titta Damonte[Demonte]

 ATTO PRIMO.

 Un salone fastoso aperto (per un'arcata che si può chiudere con imposte scorrenti e rientranti nei muri) verso una fastosissima sala da pranzo. Questa è tappezzata di cuoio a fondo scuro con grandi fiorami dorati, ed ha mobili di noce scolpiti. Il salone ha un soffitto a cassettoni a borchie dorate e le pareti coperte di arazzi. La gran tavola della sala da pranzo è ingombra di sacche da viaggio, porta scialli, porta ombrelli, ecc. Nel salone, mobilio inglese delicatissimo. Nessun sopramobile. Si capisce che la casa sta per essere abbandonata. A destra due porte: la prima mette nella camera di Giovanni, la seconda in quella di Tommy. A sinistra, alla seconda quinta, la porta comune. Alla prima quinta porta che mette nella camera di Giulia. La sala da pranzo ha una sola porta in un angolo, a destra dello spettatore.

 

 SCENA PRIMA.

 Al sorgere della tela, tre facchini, carichi di valigie, vengono dalla sala da pranzo ed escono per la Comune. Si vede nella sala da pranzo LUCIA che viene e va, portando robe che depone sulla tavola. NENNELE nel salone, ritta presso una consolle sta registrando su di un foglio volante il numero dei colli. Si ode di quando in quando uno scampanellìo rabbioso ed impaziente.

 NENNELE ai facchini.

 Quante sono?

 UN FACCHINO.

 Sei dabbasso e qui tre. Nove.

 Via.

 NENNELE.

 Lucia.

 LUCIA.

 Signorina.

 NENNELE.

 Quante valigie restano?

 LUCIA.

 Tre della signora e due del signorino.

 NENNELE.

 Sono pronte?

 LUCIA.

 Ho chiuso adesso l'ultima della signora. Quelle del signorino non saprei.

 NENNELE.

 Quando verrà la zia Irene bisognerà chiamar subito il papà.

 LUCIA.

 Sissignora.

 NENNELE.

 Dov'è papà?

 LUCIA.

 Non lo so. È tutta la mattina che è in giro per la casa. Va, viene, non può star fermo. Sono entrata in camera sua un'ora fa per portargli la posta e stava ritto davanti la specchiera tamburellando colle dita sul cristallo. Poi è sceso in scuderia. Poi è ripassato di qui. Lei non l'ha veduto?

 NENNELE.

 Sì sì. Appena levata sono andata a salutarlo.

 LUCIA.

 Pensi che alle cinque aveva già chiuso la valigia. E ha aiutato lui Andrea a scenderla. Sapeva bene che dovevano venire i facchini. Ho voluto prendere il suo posto, ma non ci fu verso. Mi ha detto: Lascia fare che mi diverte.

 Pausa, poi quasi piangendo:

 Ah signorina Nennele. Pensare che fra un'ora!...

 NENNELE.

 Zitta zitta.

 Suono insistente di campanello.

 Ma chi suona così?

 LUCIA.

 Dev'essere il signorino.

 

 SCENA SECONDA.

 TOMMY e detti.

 TOMMY sull'uscio della sua camera ha i calzoni corti (knickerbockers) e le calze di lana fino al ginocchio, all'alpinista. È in manica di camicia.

 Gaspare. Dov'è Gaspare?

 LUCIA.

 È in cortile per il carico.

 TOMMY.

 È mezz'ora che lo chiamo. Digli che salga a finire di vestirmi.

 NENNELE.

 Lo ha mandato il papà. Non puoi vestirti da te?

 TOMMY.

 Sì, colla fretta. A queste ore!

 NENNELE.

 Sono le nove e mezza. Io mi sono vestita da me alle sei.

 TOMMY.

 Complimenti.

 A Lucia.

 Bene. Lascia stare.

 LA VOCE DI GIULIA dalla sua camera.

 Lucia.

 LUCIA.

 Comandi.

 Entra in camera di Giulia.

 NENNELE.

 Sono leste le tue robe?

 TOMMY.

 Sì, esempio di virtù. La valigia grande è lesta. Gaspare stava per chiudere la piccola quando l'hanno chiamato. Ho provato a chiuderla da me, ma sforza. Il tub non ci vuole entrare.

 NENNELE.

 Lascialo. Tanto!

 TOMMY.

 Brava, non farò il bagno in Svizzera! Poveri, ma puliti.

 Sta annodandosi la cravatta.

 NENNELE.

 A me.

 Glie la annoda.

 Oh Tommy. D'ora in avanti domestico e cameriera, eccola qui.

 TOMMY.

 Di' la verità, che ti diverte il genere.

 NENNELE.

 No, ma non ne muoio dal dolore.

 TOMMY.

 E hai ragione. Queste sono le risoluzioni eroiche del primo momento. Vedrai. Si prova.... ma poi! Quando saremo all'estero!

 LUCIA dalla camera di Giulia s'avvia verso la comune.

 NENNELE.

 Scendi?

 LUCIA.

 Vado a portare questi biglietti della signora.

 NENNELE.

 Alla posta?

 LUCIA.

 No. Al recapito.

 NENNELE.

 Adesso?

 LUCIA.

 Mi ha detto di prendere una carrozza.

 NENNELE.

 Vai vai.

 Via Lucia.

 TOMMY.

 I saluti della staffa.

 Dà una moneta a Nennele.

 A lei.

 NENNELE.

 Cos'è? Un marengo?!

 TOMMY.

 Ti do la mancia. Tienilo. Te lo regalo.

 NENNELE.

 E tu?

 TOMMY.

 Eh! eh!

 Come a dire che ne ha molti.

 NENNELE.

 Grazie allora. Vatti a vestire presto.

 Tommy s'avvia.

 Senti. E poi torna qui che discorriamo un po' tu ed io.

 TOMMY.

 Ho da fare l'involto degli scialli.

 NENNELE.

 Porta qui che ti aiuto. Vuoi?

 TOMMY.

 Ma sì, ma sì.

 Rientra in camera. Tornano i facchini scarichi.

 NENNELE ai facchini.

 Di qua.

 Bussa all'uscio di Giulia.

 VOCE DI GIULIA.

 Chi è?

 NENNELE.

 Possono entrare quegli uomini a prendere i bauli?

 VOCE DI GIULIA.

 Avanti, avanti.

 I facchini entrano.

 

 SCENA TERZA.

 ANDREA e detta.

 ANDREA senza livrea. Viene dal fondo della sala da pranzo con un mazzo di chiavi.

 Queste sono le chiavi della nostra camera, della cucina e del tinello.

 NENNELE.

 Avete fatto voi il giro delle camere di servizio? Non c'è più nulla dentro?

 ANDREA.

 Nulla che appartenga alla servitù. Ho chiuso io tutto quanto.

 NENNELE.

 Bravo. Le chiavi mettetele lì nella sala da pranzo nella credenza grande. Nel cassetto a destra ce ne troverete dell'altre. C'è scritto sul cartellino?

 ANDREA.

 Sì, signorina. Ho verificato io. Tutto è in ordine.

 NENNELE.

 Bravo.

 ANDREA.

 Mi comanda altro?

 NENNELE.

 No, andate pure.

 I facchini traversano coi bauli.

 

 SCENA QUARTA.

 NENNELE e TOMMY.

 TOMMY porta in un involto per scialli, un plaid, un soprabito chiaro.

 Là.

 Getta ogni cosa sul sofà.

 Aspetta.

 Torna in camera.

 NENNELE.

 Non troppa roba eh?

 TOMMY dalla sua camera.

 Quello che occorre.

 Rientra in scena con altra roba, fra cui due racchette del Tennis.

 Ecco tutto. Che vuoi?

 NENNELE.

 Nulla. Ho bisogno di stare un momento con una persona che m'intenda. Ecco. Col papà devo mostrarmi allegra. Mammà non è nostra madre! Sono qui da tre ore a dare delle disposizioni che mi sembrano mortuarie. Mi pare di seppellire la nostra casa. E poi! E poi!...

 TOMMY.

 Come ti lasci abbattere!

 NENNELE.

 Oh. Abbattere! Ci vuol altro. Rattristare sì. Tanto tanto. Ho lasciato la mia camera per non entrarci mai più. Ho chiuso le finestre, ho sbarrato le imposte così buio che non sapevo più venir via. Ho avuto come un senso di paura nell'uscirne. Mi pareva di vedermi morta sul letto. C'era morta tutta la mia gioventù, il fiore della vita.

 TOMMY accende una sigaretta.

 Povera Nennele.

 NENNELE.

 C'entreranno degli altri, sarà d'altri.... i muri, i mobili, le stoffe. Sai cosa ho scritto sul muro nel vano della finestra? Ho scritto: Chiunque tu sia che occuperai questa camera, sii maledetta. Nennele.

 TOMMY.

 Non si troverà più a vendere la casa adesso!

 NENNELE.

 Come? Credi?...

 Apre il portascialli e lo stende sulla tavola.

 TOMMY ridendo.

 No, no, no. Vivi tranquilla. Vorrei entrarci io in una camera stregata da te. Povera Ninnì, Nenné, Nennele! Così giovane e tanto vendicativa! Vedi? Non bisogna mettere amore alle cose terrene!

 NENNELE.

 Oh non mi spaventa mica la povertà, sai.

 TOMMY.

 Però!

 NENNELE.

 No, no. Guarda, l'ho già detto al papà.

 Piega il soprabito.

 Io darò delle lezioni d'inglese. A Ginevra si deve trovare.

 TOMMY.

 Altro! No, no, no. Le maniche piegate in dentro.

 Piega le maniche.

 Là. E io darò delle lezioni di Tennis. Su le falde adesso....

 NENNELE.

 Così?

 TOMMY.

 Sì. Guai a te se mi gualcisci quel pastrano. È un modello di Londra. E mammà dipingerà all'acquerello il lago ed il Castello di Chillon. Vendita sicura.

 NENNELE.

 Ha fatto ieri la provvista dei colori.

 TOMMY.

 Bene spesi!

 NENNELE.

 È venuto stamattina il negoziante a cercare i quattrini.

 TOMMY.

 Non aveva pagato?

 NENNELE.

 No. Ma lui l'ha saputo che si partiva.... lo sanno tutti, ed è piombato qui con un tono! oh!

 TOMMY.

 E mammà?

 NENNELE.

 Era chiusa in camera. Ho dovuto parlarle attraverso l'uscio. Ha risposto che avrebbe mandato prima di partire. L'altro strepitava. Ho pagato io ottanta lire.

 TOMMY.

 Tu?

 NENNELE.

 E ho dato altre ottanta lire alla guantaia e sessanta al profumiere, tutte provviste fatte di questi giorni. Ora mi restano poche lire, oltre il tuo marengo. Se ne vengono degli altri bisognerà bene mandarli al papà.

 TOMMY.

 Ma sì. Però hai fatto bene. Il papà dev'essere a corto di quattrini in questo momento.

 NENNELE.

 S'era tanto raccomandato che gli consegnassimo per tempo tutti i conti, chè non voleva lasciare strascichi.

 TOMMY.

 Ma sicuro. I piccoli debiti bisogna pagarli.

 NENNELE.

 Piccoli e grossi.

 TOMMY.

 S'intende. Voglio dire che i piccoli hanno la voce più stridula.

 NENNELE.

 È vero. Quella gente mi squadrava con tanta diffidenza! Guardava questi mobili, questo lusso con un'aria così ironica! Non ci credono mica, sai, alla rovina!

 TOMMY.

 No eh?

 NENNELE.

 prende in mano l'astuccio delle racchette.

 Le racchette porti?

 TOMMY.

 To'.

 NENNELE.

 Per farne che?

 TOMMY.

 Ma non lo sai che Ginevra è un campo delle mie glorie! Sono socio onorario dell'Elvetic Club. Ci ho vinto la gara internazionale del Tennis, due anni fa.

 NENNELE.

 Altri tempi!

 Sta per mettere l'astuccio nell'involto.

 TOMMY.

 Che c'è di mutato? Siamo meno ricchi. Cosa fai?

 NENNELE.

 Metto le racchette.

 TOMMY.

 Fuori vanno. Sotto le cinghie, che si vedano.

 NENNELE.

 Dunque nemmeno tu non ci credi alla rovina.

 TOMMY.

 Questione d'intendersi.

 NENNELE.

 Quel negoziante di colori, diceva che i milioni sono impegolati, che a chi li ha avuti per le mani ne resta sempre attaccato alle dita. E lo diceva per offenderci.

 TOMMY.

 Che male ci sarebbe?

 NENNELE.

 Allora questa povertà sarebbe finta. Se non ci fosse male, perchè fingere?

 TOMMY.

 Insomma tu immagini proprio la miseria nera, la soffitta, il giaciglio e le dame visitatrici in toelette di carità che verranno a portarci la coperta di lana per tutta la famiglia.

 NENNELE.

 Ieri Lucia ha supplicato il papà che la conducesse con noi..., che ci veniva senza salario. Il papà l'ha ringraziata colle lacrime agli occhi, ho visto io, e le ha risposto che i suoi mezzi non gli permettevano di tenerla in casa.

 TOMMY.

 Sono di quelle cose!

 NENNELE.

 È una finzione!?

 TOMMY.

 Cosa vuoi che ti dica! Non bisogna mettere il senso della vita che abbiamo noi, venuti su fra cose delicate, e nella contemplazione della bellezza, con quello di un uomo che per quarant'anni ha sempre lavorato dalla mattina alla sera. I nostri sentimenti hanno l'elevazione delle cose inutili. Noi rappresentiamo una umanità superiore. La realtà non la facciamo nè tu nè io.

 NENNELE.

 Tu però sei disposto ad accettarne i benefici.

 TOMMY.

 Prendo quello che trovo.

 NENNELE.

 Mi faresti desiderare la miseria.

 TOMMY.

 Sono gusti. Del resto, ti giuro che non so nulla.

 NENNELE.

 Ebbene, non pensar male.

 TOMMY.

 Vuoi che non pensi male?--È fatto. Non penso male.

 NENNELE.

 Non si può parlare sul serio con te. Aiutami a serrare le cinghie.

 TOMMY.

 Povera Lucia eh? senza salario veniva!

 NENNELE.

 È la sola a cui oso ancora dare di tu. I domestici mi fanno soggezione vestiti come l'altra gente.

 TOMMY.

 Oh, a me no. Gaspare m'è entrato in camera stamattina vestito di un tout-de-même, a scacchi, del mio spoglio dell'anno passato.... e colle scarpe gialle. Eppure.... L'hai veduto?

 NENNELE.

 Non ci ho badato.

 TOMMY.

 Pareva un gentleman. Sbarbato com'è....

 NENNELE.

 Non gli manca nulla.

 TOMMY.

 Certo ha l'aria più distinta di nostro cugino Massimo.... soprannominato il Salvatore.

 NENNELE.

 Ci vuol poco.

 TOMMY.

 Pensare che laggiù l'avremo sempre fra i piedi!

 NENNELE.

 Peggio. Ci avrà lui fra i piedi.

 TOMMY.

 È così ben calzato! Ti ricordi quegli stivaletti mirobolanti?

 NENNELE.

 E il gilet? Credeva di far colpo, sai.

 TOMMY.

 E spregiudicato.

 NENNELE.

 E risoluto.

 TOMMY.

 E intraprendente.

 NENNELE.

 E soddisfatto.

 TOMMY.

 E vorrà sposarti.

 NENNELE.

 E lo manderemo a spasso.

 TOMMY.

 Offrire a suo zio dugento e cinquanta lire il mese di stipendio!

 NENNELE.

 Io non so capire come il papà abbia accettato.

 TOMMY.

 Ma ci sarò io là.

 NENNELE.

 Oh Tommy. Fortuna che ci sei tu. Ero nera nera e mi hai tutta rasserenata.

 TOMMY.

 Lascia fare, lascia fare!

 GASPARE, appare dalla comune vestito di un tout-de-même a scacchi.

 NENNELE.

 Ecco Gaspare.

 TOMMY.

 Beato chi lo vede!

 GASPARE.

 Ero in cortile.

 TOMMY, a Nennele.

 Guardalo, se non pare un signore.

 GASPARE.

 Ha ordini a darmi?

 TOMMY.

 Ma, se non sbaglio, c'era ancora il tub da fare entrare nella mia cesta.

 GASPARE.

 Vado subito.

 TOMMY.

 Se vuole avere la compiacenza!

 GASPARE, entra in camera di Tommy. Questi lo segue.

 NENNELE a Tommy che segue Gaspare.

 Tommy. Te la sei cavata coll'aria canzonatoria, ma del tu non glie lo hai dato.

 TOMMY.

 Temevo che me lo rendesse.

 Via.

 

 SCENA QUINTA.

 NENNELE, ANDREA, poi la signora LABLANCHE colla piccola, poi GIULIA.

 ANDREA.

 Signorina. C'è la signora Lablanche.

 NENNELE.

 La sarta? Cosa vuole?

 ANDREA.

 Domanda della signora. Ha con sè la piccola con una scatola.

 NENNELE.

 O Dio! Non le avete detto?

 ANDREA.

 Ho detto. Ma insiste.

 NENNELE.

 Guardate se il papà è in camera sua.

 ANDREA.

 Non c'è. L'ho visto or ora che stava discorrendo col giardiniere. Lo chiamo?

 NENNELE.

 No no. Dov'è?

 ANDREA.

 Nella serra.

 NENNELE.

 Fate passare.

 Andrea obbedisce. Entra la signora LABLANCHE. La piccola depone la scatola sopra una sedia presso l'uscio e sta in fondo.

 NENNELE ad Andrea.

 Avvertite la signora.

 Andrea obbedisce, poi via.

 LABLANCHE.

 Buon giorno, signorina.

 NENNELE.

 Buon giorno. Mamma verrà subito.

 Va in sala da pranzo.

 GIULIA viene dalla sua camera in un bellissimo costume da viaggio.

 Ci trova di partenza, signora Lablanche.

 LABLANCHE.

 Me lo ha detto ieri sera la signora Altovini, Mi sono subito affrettata di far terminare il suo vestito. Le mie ragazze hanno lavorato tutta la notte.

 GIULIA.

 La ringrazio, ma non c'era premura. Stavo anzi scrivendole. Un lutto improvviso....

 LABLANCHE.

 Oh mi rincresce!

 GIULIA.

 E volevo pregarla se potesse disporre altrimenti di quel vestito.

 LABLANCHE.

 Se la signora me lo avesse detto due o tre giorni fa....

 GIULIA.

 Ha ragione.... m'è passato di mente. Ma rimettendoci al bisogno.... Ora non saprei nemmeno come portarlo via. Non l'aspettavo così presto.

 LABLANCHE.

 Già, ma siccome più tardi non l'avrei trovata....

 GIULIA.

 Va bene, va bene. Me lo spedirà allora.

 LABLANCHE.

 Come comanda.

 Alla piccola.

 Va pure.

 La piccola si avvia lasciando la scatola.

 No, riprendi.

 La piccola esce colla scatola.

 GIULIA.

 Le manderò l'indirizzo.

 LABLANCHE.

 Ci sarebbe ancora quel piccolo conto.

 GIULIA.

 Me lo mandi insieme al vestito.

 LABLANCHE.

 Sono mortificata di dover insistere, ma non posso aspettare.

 NENNELE esce risoluta dal fondo della sala da pranzo.

 GIULIA.

 In questo momento....

 LABLANCHE.

 Non è una gran somma. Mille trecento lire.

 GIULIA.

 Sul punto della partenza! Sono cose che non si fanno. È un conto di tre mesi alla fine. E non le ho mai fatto perdere un centesimo.

 LABLANCHE.

 È vero, ma non vorrei cominciare adesso. La signora sa benissimo che non parte per un viaggio di piacere nè per la campagna. Il signor Rosani ha ottenuto un concordato da' suoi creditori. Se ne avessi avuto notizia per tempo, mi sarei fatta viva. Ne fui avvertita ieri sera. Sono commerciante, ho famiglia, devo curare i miei interessi. Se lei crede che mi rivolga a suo marito....

 GIULIA.

 No, no, no.

 LABLANCHE.

 Un po' di vergogna è presto passata.

 GIULIA.

 No no.

 S'avvia per la sua stanza, poi si ravvede e va alla porta di Tommy.

 Tommy. Si può entrare?

 LA VOCE DI TOMMY.

 Un momento. Vengo subito.

 GIULIA alla Lablanche.

 Facciamo mille. Quell'abito se lo tiene.

 LABLANCHE.

 Mille e cento allora.

 GIULIA.

 Cento lire di rimessa?

 LABLANCHE.

 E ci rimetto!

 GIULIA.

 Le do mille lire. Non un soldo di più.

 

 SCENA SESTA.

 TOMMY e dette.

 TOMMY entra.

 GIULIA lo prende in disparte.

 Dammi 500 lire. So che le hai. È un conto che ho dimenticato di consegnare a tuo padre. A dirglielo ora sarebbero lacrime. È un conto di 1000 lire. Io ho le altre 500.

 TOMMY.

 Non hai di più?

 GIULIA.

 È grazia se ci arrivo.

 TOMMY incredulo e scherzoso.

 Mammà!

 GIULIA.

 Dove le devo pigliare? Non lasciarmi in imbarazzo.

 TOMMY.

 Giocare che ne hai da parte un mazzetto?

 GIULIA.

 No come è vero Dio. Sii buono, va. Dammele.

 TOMMY.

 Fuori le tue 500.

 GIULIA.

 Grazie. Vado a pigliarle.

 Entra correndo nella sua camera.

 TOMMY zufola a mezzo soffio dondolandosi sulle gambe, poi guarda la signora Lablanche.

 Ben messa.

 Prende una sigaretta e l'accende.

 È lei che veste la Ricchetti?

 LABLANCHE.

 La cantante? Sissignore.

 TOMMY.

 I miei complimenti. Ieri sera aveva un amore di costumino floreale.

 LABLANCHE.

 In seta mauve....

 TOMMY.

 Quello.

 LABLANCHE.

 È una così bella persona!

 TOMMY.

 Quaranta centimetri di vita.

 LABLANCHE.

 Lei l'aiuta a vestirsi.

 TOMMY.

 Io! S'inganna! Al contrario.

 GIULIA torna un po' imbarazzata con un biglietto da 1000 che vorrebbe nascondere. A Tommy.

 Qua.

 TOMMY.

 Ah! Bisogna che tu mi renda. Non ho che biglietti da 1000.

 GIULIA contrariata.

 No!

 TOMMY.

 È così. E non mi fido della mia matrigna. A me il resto e sono qui.

 GIULIA imbarazzata.

 Gli è che.... non posso....

 TOMMY ridendo.

 Anche tu?! Ah l'avarona! Hai una carta da 1000 anche tu? Come è vero Dio! Ebbene paga coi tuoi adesso. Appena avrò spezzato ti darò la mia parte.

 GIULIA.

 Parola?

 TOMMY.

 Parola da uomo.

 GIULIA alla signora Lablanche.

 A lei, signora Lablanche.

 LABLANCHE.

 Grazie. Dove posso scrivere la ricevuta?

 GIULIA guardando i mobili sguarniti.

 Non c'è più nulla qui.

 TOMMY.

 Là sulla consolle.

 LABLANCHE va a scrivere la ricevuta, poi la consegna a Giulia.

 Ecco signora. Ho fatto come lei ha voluto.

 

 SCENA SETTIMA.

 Detti. GIOVANNI dalla comune.

 GIOVANNI alla signora Lablanche.

 Le domando scusa se mi son fatto aspettare. Lei ha un conto per me?

 LABLANCHE.

 Ho firmato adesso la ricevuta.

 GIOVANNI.

 Ah. Va bene.

 LABLANCHE.

 Buon viaggio, signora.

 GIULIA.

 A rivederla.

 Via la signora Lablanche.

 GIOVANNI a Giulia.

 Ieri mi avevi domandato ottanta lire per comprare dei colori. Ti ho supplicato di non far spese, ti ho detto che ho i danari contati! Hai insistito, giurandomi di non avere un centesimo. Ero così umiliato! Hai insistito tanto che te li ho dati.

 TOMMY fra sè.

 Guarda!

 GIOVANNI.

 A quanto ammonta quel conto?

 GIULIA.

 Oh poco....

 GIOVANNI.

 Fai vedere.

 GIULIA.

 Ho pregato Tommy, ha fatto lui. Non osavo disturbarti per un'inezia.

 GIOVANNI.

 Fai vedere.

 Prende il conto e lo legge. A Tommy.

 Tu hai pagato mille lire?

 TOMMY.

 La metà, la metà.

 GIOVANNI.

 Sei ricco anche tu.

 TOMMY.

 Ho fatto male a pagare?

 GIOVANNI.

 Hai fatto benissimo.--I denari che ha mia moglie, li ha avuti da me. Sono il frutto delle economie sulla casa, mi spiace di privamela, ma in sostanza appartengono alla casa. Ma tu, da me non li hai avuti. Sono due mesi che vedevo venire la rovina, la tua vita oziosa mi disgustava da un pezzo, la mia borsa si era chiusa per te.... Sono dunque tuoi. E ti rimborso.

 TOMMY.

 Oh papà!

 GIOVANNI.

 Voglio che tu li prenda.

 Mette un biglietto sulla tavola.

 E se ti fa senso pigliarli, saranno ben collocati. Serbali. Chi sa che un giorno!...

 TOMMY.

 Ho avuto la vena al giuoco. Ho guadagnato dodici mila lire il mese passato.

 GIOVANNI.

 Lo sapevo. Mentre io mi dibattevo nel terrore del fallimento, tu passavi la notte nelle bische.

 TOMMY.

 Nelle bische! Al Club.

 GIOVANNI.

 Hai guadagnato otto mila lire in una notte. Ne fui informato la mattina. Il giorno stesso che ho convocato i miei creditori. Ti ho fatto venire nel mio studio, ti ho esposto lo stato delle cose mie. Non volevo cominciare con dei rimproveri.... non volevo mostrarti che sapevo. Aspettavo un tuo buon movimento! Non hai detto una parola. Mi è caduto l'animo. Non sei avaro. Io so quello che pensi.

 Silenzio; poi cambiando tono, a tutti e due.

 Guardate che a momenti sarà qui Massimo. Dev'essere arrivato stamattina, e farà viaggio con noi, ben inteso. So che non è nelle vostre grazie, e nemmeno in quelle di Nennele. E si capisce. Ho già detto a Nennele quello che le spetta e dico a voi che non ammetto arie.

 TOMMY.

 Se io ho mai!...

 GIOVANNI.

 Massimo è parente vicinissimo, ed è la sola persona che mi sia venuto in aiuto in questa burrasca. Non lo vedevo da molti anni, è sempre vissuto in giro per il mondo, lavorando; non l'ho chiamato, e si è fatto vivo da sè. Senza di lui, sia detto per tua norma, Tommy, non so che sarebbe di noi. Altra cosa. Si passa per Modane, perchè le ferrovie mi hanno dato, come ad antico consigliere, il viaggio gratuito, e conviene quindi portarci quanto si può più in là colle reti italiane. Per la stessa ragione da qui a Modane si viaggierà in prima classe. Ma vi avverto che da Modane in poi basteranno le seconde.

 A Tommy.

 Me ne dispiace per i tuoi knickerbockers, ma quel bel costume ne vedrà dell'altre e si dovrà avvezzare. Si parte di casa fra mezz'ora. Prego di essere puntuali.

 TOMMY.

 Hai detto tutto? Lo sai che mi hai parlato come ad un nemico?

 GIOVANNI. Con impeto prende la testa di Tommy fra le mani e lo bacia in fronte.--Trattenendo un singhiozzo.

 Ti ho veduto crescere in questa casa. Non inteneriamoci. Ti serva, ti serva.

 Scappa in camera sua, poi riappare.

 È venuta mia sorella?

 TOMMY.

 La zia Lucia? No.

 GIOVANNI.

 Quando viene, chiamatemi subito.

 

 SCENA OTTAVA.

 GIULIA, TOMMY, poi NENNELE, poi LUCIA.

 GIULIA.

 Bisogna compatirlo perchè ha la testa debole. Se dava retta ai miei consigli non saremmo a queste.

 TOMMY.

 I tuoi consigli?

 GIULIA.

 M'intendo io. Volevo almeno risparmiargli questa spesa adesso.

 TOMMY.

 Oh! Tu glie l'avresti risparmiata adesso e poi. Se la signora Lablanche non accorreva, di laggiù non li avrebbe più visti.

 GIULIA.

 Ne ha avuti tanti! Bada che c'è lì quel danaro.

 TOMMY.

 Sai bene che non è mio. Mi sono preso l'insaponata per farti piacere.

 GIULIA prende il biglietto.

 Vuol dire che non me lo dovrai più. Cosa credi? Li serbo per tutti già. Li ritroverete al momento del bisogno.

 TOMMY.

 Ma sì.

 GIULIA.

 Dodici mila lire hai guadagnato? Mi avevi detto sei l'altro giorno.

 TOMMY.

 Di sei me ne hai cercate cinquecento. Se ti dicevo dodici me ne cercavi mille. E poi n'è andata la maggior parte. Avevo anch'io qualche conto da pagare.

 GIULIA.

 Vergogna!

 TOMMY.

 Vergogna aver pagato i debiti?

 GIULIA.

 Aver giocato.

 TOMMY.

 Volevo ben dire! Un po' di morale!

 NENNELE entra dal fondo della sala da pranzo.

 GIULIA.

 Vieni qui, vieni qui. Sei andata tu a chiamare il papà, eh?

 NENNELE.

 Sì.

 GIULIA.

 Bella cosa! Mi stai spiando.

 TOMMY interponendosi. A Nennele.

 Non rispondere.

 LUCIA entra dalla comune con un biglietto che consegna a Giulia.

 GIULIA lo prende, l'apre e lo legge con premura.

 TOMMY durante le azioni sopradette. A Nennele.

 E non pensare che ci sono io per te? Sarò un cattivo soggetto, ma....

 NENNELE.

 Perchè dici così?

 TOMMY.

 Perchè è vero.

 GIULIA a Lucia.

 Hai consegnato in persona i miei biglietti?

 LUCIA.

 Il conte Filippo dormiva ancora. L'ho dato alla cameriera. Il signor Sarzana l'ho incontrato per le scale e mi ha detto che sarebbe andato alla stazione. Don Michele è venuto lui in anticamera a consegnarmi quel biglietto. Mi ha domandato a che ora partivano; si troverà alla stazione anche lui.

 GIULIA.

 Porteranno dei fiori.

 LUCIA.

 Sono già di là. È venuto con me il domestico.

 GIULIA.

 E valli a pigliare.

 Lucia via. Giulia rilegge il biglietto.

 TOMMY piano a Nennele.

 Mancavano i fiori per il viaggio!

 NENNELE id. a Tommy.

 Bel viaggio da infiorare.

 LUCIA. torna coi fiori.

 GIULIA li prende.

 Oh belli belli!

 NENNELE.

 Mammà, si può chiudere in camera tua?

 GIULIA.

 Sì. Venga Lucia.

 Dà i fiori a Nennele.

 Tieni. Riponili che non si guastino.

 NENNELE li getta sul sofà.

 GIULIA.

 Che modo è questo?

 NENNELE.

 Dove li devo mettere?

 GIULIA la guarda, poi a Lucia.

 Vieni con me.

 LUCIA si avvicina a Nennele carezzevole.

 Signorina.

 GIULIA.

 Andiamo!

 Entra in camera con Lucia.

 

 SCENA NONA.

 NENNELE, TOMMY, poi ANDREA, poi MASSIMO.

 NENNELE.

 Ha proprio da aver mente a queste cose, oggi!

 TOMMY.

 Oh. Non moriremo per andare in Svizzera.

 ANDREA dalla comune.

 Posso mandare Gaspare coi bagagli, per la consegna?

 TOMMY.

 Le mie valigie?

 ANDREA.

 Le ha fatte scendere Gaspare per la scaletta.

 NENNELE.

 Mandatelo pure.

 ANDREA.

 Sa che è arrivato il signor Rosani.... il nipote.

 NENNELE.

 Massimo? Dov'è?

 ANDREA.

 L'ho visto ora dalla finestra che traversava il giardino.

 NENNELE.

 C'è già la carrozza?

 ANDREA.

 Stanno attaccando.

 MASSIMO dalla comune.

 Buon giorno.

 Via Andrea.

 NENNELE.

 Oh Massimo. Quando sei arrivato?

 MASSIMO.

 Stamattina alle sette, diretto da Buda Pest. Buon dì, Tommaso.

 TOMMY.

 Caro Massimo!

 MASSIMO.

 Partite anche voi?

 TOMMY.

 Non era inteso?

 MASSIMO.

 Quando sono andato via, dieci giorni fa, lo zio era ancora incerto se venir solo o condurvi con sè. Ma ho capito ora a vedere i bagagli che venivate tutti.

 NENNELE.

 Troppi eh?

 MASSIMO.

 Mai! Meglio, meglio. E lo zio?

 TOMMY.

 Lo chiamo.

 Va all'uscio di Giovanni.

 Papà, c'è Massimo.

 MASSIMO a Nennele.

 E come va di umore? S'è riavuto un po'?

 NENNELE.

 È tranquillo.

 MASSIMO.

 E tu?--Ti rincresce venir via?

 NENNELE.

 Non vedo l'ora d'esser partita.

 MASSIMO.

 Questo non dice. Ti rincresce molto?

 NENNELE.

 Non vorrei restare.

 MASSIMO.

 Altra risposta che non risponde. Faremo conoscenza col tempo. Siamo primi cugini, ci diamo di tu, mi piacete tutti e due, ma da che siamo al mondo, ci siamo veduti due ore in tutto l'altra settimana.

 TOMMY.

 Io ricordo di averti veduto che avevi dodici anni. Eri uno sperlungone alto come una pertica. Io ne avevo dieci e Nennele cinque.

 MASSIMO.

 Io d'Irene non mi ricordo affatto.

 NENNELE.

 Nemmeno io di te.

 MASSIMO.

 Si capisce. Di Tommaso sì. Ti detestavo perchè avevi una cravatta più bella della mia.

 NENNELE guardandolo.

 Ora ti ripaghi.

 MASSIMO.

 Colle cravatte? Non ti devono mica andare a genio a te, le mie cravatte.

 NENNELE.

 Perchè? Combinano con tutto il vestito.

 MASSIMO.

 Vuol dire che ti spiacerà tutto il vestito. Ma non lo cambio.

 TOMMY.

 E hai ragione.

 

 SCENA DECIMA.

 GIOVANNI e detti, poi ANDREA.

 GIOVANNI viene dalla sua camera.

 Massimo.

 MASSIMO.

 Zio.

 Si abbracciano.

 GIOVANNI.

 Mi fa tanto bene, sentirti con me.

 A Nennele e Tommy.

 Voi altri ci siete poi?

 TOMMY.

 Pronti.

 GIOVANNI a Nennele.

 Vedi mammà.

 Nennele va in camera di Giulia. A Tommy.

 E tu fa il giro di tutta la casa, a vedere se sono chiuse le stanze. E presto.

 Via Tommy.

 GIOVANNI.

 Hai sbrigato i tuoi affari a Buda-Pest?

 MASSIMO.

 Benone. Ho ceduto l'appalto e con profitto.

 GIOVANNI.

 Mi rincresce che per causa mia....

 MASSIMO.

 Meglio un lavoro solo ed attenderci, che dieci e fare la spola dall'uno all'altro. Tu hai accomodato qui. Ebbi il tuo telegramma.

 GIOVANNI.

 Il deficit è di ottocento mila lire. Io abbandono questa casa che ha già un'offerta di trecento settanta mila lire. La scuderia, la rimessa, il mobilio, compresi gli arazzi e la biblioteca, furono calcolati ottanta mila, e cento mila la villa di Brianza che mi era costata oltre il mezzo milione. I creditori prenderanno il settanta per cento. A me non resta nulla. So che il Lauri, che era il mio principale creditore, fu così meravigliato della mia dabbenaggine, che mi diede del cretino, testuale, in piena borsa; ed un altro, amico mio anch'esso, e creditore soddisfatto anche lui, un elegantone, parlando del lavoro ostinato di tutta la mia vita e della mia probità altrettanto ostinata, ebbe a dire che sono un mulo corto--testuale anche questo.

 MASSIMO.

 Eleganza sportiva.

 GIOVANNI.

 Questo è il frutto che ho raccolto fuori di casa. In casa poi....

 MASSIMO.

 Giusto.... tuo cognato?

 GIOVANNI.

 Oh non parlo di lui. Mio cognato, quando le cose furono bene assestate, mandò da me mia sorella....

 MASSIMO.

 La zia Irene la ricordo.

 GIOVANNI.

 A portarmi dieci mila lire.

 MASSIMO con una smorfia.

 È più volte milionario, mi pare.

 GIOVANNI.

 Gli contano sette milioni.

 MASSIMO.

 Già. Naturale!

 GIOVANNI.

 Va là, che ha fatto assai. D'altronde mia sorella mi ha detto ieri che sarebbe venuta stamattina a salutare Nennele che è sua figlioccia e lo diceva con intenzione. M'aspetto già che le porterà una qualche somma.

 MASSIMO.

 Non ti aveva offerto di tenere con sè la tua famiglia i primi tempi?

 GIOVANNI.

 Sì. E avevo quasi accettato, per aver più agio laggiù di cercar casa. Ma poi....

 MASSIMO.

 La casa è trovata. Se ti piacerà s'intende. Me lo ha telegrafato ieri l'altro il mio primo assistente. È una casetta di contadini svizzeri, ma che era stata già casa di campagna di gente agiata. Due piani, sei locali ogni piano, un luogo incantevole fuori di città, un gran prato davanti. Il proprietario ha comperato un podere lì accanto ed è andato a dimorarvi. Il mio assistente l'ha mezzo impegnata, per seicento lire l'anno. Io riterrò due camere a pian terreno, per metterci il tuo studio, e per quelle pagherò io cento lire. Restano cinquecento a tuo carico. Ti va?

 GIOVANNI.

 Benissimo.

 MASSIMO.

 Bada che non dico per indurti a lasciar qui la famiglia. Si capisce che ti sia di conforto averla subito con te.

 GIOVANNI.

 Oh non è questo.

 Pausa; poi con accento doloroso:

 Sai perchè non li lascio? Non mi fido.

 MASSIMO.

 Di chi non ti fidi?

 GIOVANNI.

 Dei miei. Se tu sapessi cosa ho veduto in casa mia dopo che è venuta la rovina! Mia moglie ti par frivola e svaporata.... eh?

 MASSIMO.

 Non ho mai detto....

 GIOVANNI.

 Mi ha portato in casa un avvocato perchè mi persuadesse a frodare i creditori. Mi proponeva degli atti simulati.... per cessione della villa.... voleva vendere questi arazzi, alla macchia, e quando le dissi che sarebbe stata allora la bancarotta fraudolenta, il processo.... la prigione, sai cosa mi ha risposto? Mi ha risposto: Non faranno in tempo. Saremo partiti.

 MASSIMO.

 Già!

 GIOVANNI.

 E mio figlio, quello che Giulia mi proponeva di fare è persuaso che l'abbia bell'e fatto! Oh lui non sa e non misura s'intende, e non me lo avrebbe consigliato, ne sono sicuro; ma così alla grossa crede che il gruzzolo in disparte ci sia.... e ci s'accomoda. E non è l'offesa che mi fa a me. Che m'importa? È il segno dell'animo.... è la promessa di quello che avverrà.

 MASSIMO.

 Per L'avvenire ci saremo noi.

 GIOVANNI.

 Tu forse.... Ma io! Li ho rovinati.

 MASSIMO.

 Mio padre mi ha lasciato senza un soldo a quattordici anni, e lo benedico.

 GIOVANNI.

 Non ho autorità. Sono un bue da lavoro e nulla più. Tu non sai lo sforzo che mi è costato essere severo questi giorni. Non ci saprò durare. Non ho mai esercitata l'autorità. Non ne vedevo il bisogno. La ricchezza abbellisce tanto tutte le cose! Sono un cattivo padre, Massimo.

 MASSIMO.

 Aria fresca, aria fresca! Vedrai.

 VOCE DI TOMMY dall'anticamera.

 Ma no.... venite venite. Avranno tutti tanto piacere di vedervi.

 GIOVANNI.

 I commiati ora!

 

 SCENA UNDICESIMA.

 Detti, TOMMY, la signora LAURI, poi GIULIA, poi NENNELE e LUCIA.

 TOMMY.

 Papà. La signora Lauri.

 LAURI.

 Solo un saluto! solo un saluto!

 GIOVANNI.

 La ringrazio.

 TOMMY all'uscio di Giulia.

 Mammà. Nennele.

 LAURI.

 Non parlo, non parlo, perchè mi fa troppa pena. Perdo i miei migliori amici. Che desolazione! Chi parte non avverte il distacco; ma quelli che restano! Non ho chiuso occhio in tutta la notte.

 GIULIA entra.

 LAURI.

 Giulia! Tesoro! Due minuti soltanto: il tempo di abbracciarti.

 L'abbraccia.

 GIULIA.

 Come fosti buona!

 LAURI.

 E Nennele?

 Nennele entra con Lucia.

 LAURI.

 Eccola. Amore.

 L'abbraccia.

 Non posso dire quello che perdo.

 TOMMY.

 E a me! Parto anch'io.

 LAURI.

 A voi la mano. Anzi tutte e due le mani.

 TOMMY gliele bacia una dopo l'altra.

 GIOVANNI dal lato opposto della scena, a Massimo

 Guardali. Guarda mia moglie. Guarda mio figlio. Ti sembrano compresi del loro stato? Tu non sai, tu non sai.

 È seduto sul canapè. I gomiti appoggiati alle ginocchia e la testa nelle mani.

 LAURI.

 Passate per il Gottardo?

 GIULIA.

 No, per Modane.

 LAURI.

 Peccato, il Gottardo è così pittoresco!

 A Nennele.

 Tu sei stata mai in Svizzera?

 NENNELE.

 Mai.

 MASSIMO scuote amorevolmente Giovanni.

 Coraggio, zio.

 GIOVANNI.

 Tu non sai. Non li conoscevo. La colpa è mia. Ma la prosperità accieca. Ah la grazia, l'eleganza, la gentilezza, cosa nascondono! Vedrai Massimo. Lasciarli qui? Avrebbero seguitato una vita di dissipazione equivoca. Ah no! Con me, con me. Se pure basterà.

 MASSIMO.

 Oh che dici!

 GIOVANNI.

 Vedrai. Quella è gente che non sa resistere alla bufera. Non c'è fibra Al primo soffio di vento se ne va, se ne va.

 

 SCENA DODICESIMA.

 Detti, ANDREA, poi la signora IRENE.

 ANDREA a Giovanni.

 C'è la carrozza.

 GIOVANNI levandosi.

 È ora di partire.

 A Massimo.

 Non è venuta.

 Tutti in piedi vestono i soprabiti, cercano ombrellini, bastoni.

 LAURI.

 Verremo a trovarvi.

 TOMMY.

 Promessa. Consolare gli esiliati.

 LAURI a Giovanni.

 A lei dico una cosa sola: Cattivo.

 GIULIA.

 I miei fiori. Dove sono i miei fiori?

 LUCIA porge a Nennele il cappello e la spolverina.

 NENNELE.

 Mi giravi attorno, povera Lucia.

 LUCIA vuol baciarle la mano, piangendo.

 NENNELE.

 Zitta, zitta.

 IRENE entra dalla comune.

 Ah, vi trovo ancora.

 GIOVANNI.

 Mia sorella.

 IRENE.

 Avevo una paura di non arrivare in tempo. Sarei andata alla stazione.... ma temo di commovermi. Ci sarà mio marito. Nennele. Ti ho portato un po' di cioccolatto.... per il viaggio.

 MASSIMO.

 Ma guarda. Ma che regalo! Ringrazia, ringrazia la zia. Brava zia.

 IRENE sbalordita.

 Chi è? Chi è?

 GIOVANNI.

 È Massimo, nostro nipote.

 IRENE.

 Ah, sei cresciuto.

 MASSIMO.

 Da quando?

 GIOVANNI.

 Presto.

 NENNELE.

 Addio, zia.

 IRENE.

 Vengo, vengo, scendo con voi.

 LAURI.

 Tornerete presto.... me lo dice il cuore.

 Escono cicalando per la comune. Giovanni li guarda uscire.

 MASSIMO a Giovanni.

 Non temere. Si ricomincia.

 GIOVANNI.

 Speriamo.

 Via tutti.

 Lucia resta sola e si getta a singhiozzare su di una poltrona.

 NENNELE torna correndo, prende Lucia fra le braccia e la bacia mille volte in viso.

 LUCIA.

 Nennele. Nennele.

 NENNELE.

 Zitta, zitta, zitta.

 Fugge.

 Cala la tela.

 

 ATTO SECONDO.

 Stanza semplice ma non misera nè del tutto disadorna. Poco alta. Soffitto di legno, pareti di legno. Nella parete a sinistra dello spettatore, un finestrone assai più largo che alto. Occorre che si possano aprire e chiudere le persiane. Fuori, alberi vicini. Nel fondo, due usci. Quello a sinistra mette in una piccola anticamera e di là alla scala. È la porta comune. Quello a destra mette nella camera di Giulia. Fra di essi, appoggiata alla parete, una credenza di legno con suvvi stoviglie. Nella parete a destra dello spettatore all'altezza della prima quinta, l'uscio che mette nella camera di Nennele. Tra questo e il fondo, un tavolino appoggiato al muro. Nel mezzo della stanza, una tavola rotonda coperta da un tappeto. Una sedia a sdraio di legno ricurvo presso la finestra. Sedie di legno.

 

 SCENA PRIMA.

 NENNELE seduta alla tavola del mezzo sta leggendo. TOMMY, a cavalcioni di una seggiola presso la finestra, fuma una pipa corta di legno all'inglese. GIOVANNI entra dalla comune.

 GIOVANNI.

 Nennele.

 NENNELE.

 Papà.

 GIOVANNI.

 Mi avevi domandato dei danari ieri sera, ti avevo pregato di ricordarmelo stamattina.

 NENNELE.

 È vero. Non ho osato.

 GIOVANNI.

 Perchè? M'è venuto in mente ora e sono salito a portarteli.

 Le dà monete.

 NENNELE.

 Troppi.

 GIOVANNI.

 Cento franchi. Ne avrai fino alla fine del mese.

 NENNELE.

 Preferisco pochi alla volta.

 GIOVANNI.

 Gran somma!

 NENNELE.

 No, ma.... Degli ultimi che m'hai dato, mi mancano trenta lire.

 GIOVANNI.

 Ti mancano...?

 NENNELE.

 A conti fatti mi dovrebbero rimanere trenta lire e non me le ritrovo.

 GIOVANNI.

 Avrai dimenticato di segnare qualche partita.

 NENNELE.

 Bisogna dire. Benchè a ripensarci.... o le avrò perdute.... Comunque sia, preferisco domandarteli più spesso. Prendi. Tengo due marenghi.

 GIOVANNI.

 Tieni, tieni tutto. Bisogna imparare.

 A Tommy.

 Ti secchi eh, povero Tommy?

 TOMMY.

 E già con quest'ozio forzato.

 GIOVANNI.

 Ci vuol pazienza.

 TOMMY.

 Ti fa un bel dire a te che sei occupato tutto il giorno.

 GIOVANNI.

 Troveremo, troveremo.

 S'avvia.

 NENNELE.

 Scendi? Bada che son quattro giorni che non vai fuori di casa.

 GIOVANNI.

 Ho da fare.

 NENNELE.

 E hai l'aria stanca.

 GIOVANNI.

 No. Questo no. Non sono mai stato così bene come in questi tre mesi da che siamo qui. Ah! oggi è giovedì. Viene Massimo.

 TOMMY con tono di chi ne sia seccato.

 Sì.

 GIOVANNI.

 Ebbene, andrò poi stassera ad accompagnarlo alla stazione quando riparte. Sei contenta?

 NENNELE.

 Va bene.

 Via Giovanni.

 

 SCENA SECONDA.

 NENNELE e TOMMY.

 TOMMY.

 È certo che per lui nulla è mutato. O è mutato in meglio. Lavorava a Milano, lavora qui. Nessun seccatore. Aria buona di campagna aperta. Va in letto alle nove. Dorme. Che fai?

 NENNELE.

 Studio.

 TOMMY.

 Del resto, centomila lire di rendita e nello stesso luogo dove siamo, una villa all'inglese, invece di questa bicocca gemebonda, e anch'io non domanderei nulla di più al creatore del cielo e della terra.

 NENNELE.

 Che importa la casa, quando la bellezza sia fuori delle finestre?

 TOMMY.

 Bisogna abbellire la bellezza. La natura è un artefice incompiuto. Intanto qui sotto ci vorrei un parco con dei grandi alberi infruttiferi. E dell'erba sempre rasa. E un'erma solitaria fra i tronchi. E non vedere mammà nel bel mezzo della spianata, seduta sull'ignobile tripode, col cavalletto davanti, intenta a vituperare col pennello la beltà delle cose.

 NENNELE.

 Sta ancora dipingendo?

 TOMMY.

 Imperterrita. A quest'ora ha già messo a macerare il suo cinquantesimo Monte Bianco di cotone entro il cinquantesimo lago d'anice.

 NENNELE.

 È sola mammà?

 TOMMY.

 Ma ti pare! È coi due artisti confratelli. I très honorés maîtres. I grandi crimini non si commettono senza complici. Ma il Monte Bianco lascia fare e non ha l'aria di aversene a male. Guardali. Sembrano montati a macchina tutti e tre. Levano la testa come passerini che aspettano l'imbeccata, insaccano negli occhi la loro porzione di paesaggio e s'affrettano a renderla irriconoscibile sulla tela. Li hai visti mai da vicino quei due?

 NENNELE.

 Uno sì. Quel vecchietto. Viene qui qualche volta.

 TOMMY.

 Lo mandano. Di quando in quando la nostra ingegnosa matrigna s'accorge di aver dimenticato in casa un tubo dì colore, un pennello, il ventaglio, e sempre trotta il vecchio. Mai che si muova quello giovane. E allora il terzetto pittorico si muta in duettino contemplativo.

 NENNELE.

 Come sei acerbo! Che hai?

 TOMMY.

 Nulla.

 NENNELE.

 Che disgusto però!

 TOMMY.

 Quando è che ti sei accorta di quel denaro?

 NENNELE.

 Che denaro?

 TOMMY.

 Le trenta lire che ti mancano.

 NENNELE.

 Ieri l'altro.

 TOMMY.

 Dove li tieni?

 NENNELE.

 Lì, nel cassetto del tavolino.

 TOMMY.

 Non crederai mica che m'informi per profittarne.

 NENNELE.

 Oh Tommy.

 TOMMY dopo una leggiera esitazione.

 Al bisogno te ne domanderei.

 NENNELE.

 Ne vuoi?

 TOMMY.

 Povera Nennele!

 NENNELE.

 Ma già tu ne avevi di tuo.

 TOMMY.

 Tempo passato. Passato prossimo. Ma passato.

 NENNELE.

 Poco posso darti. Ne vuoi? Lesinerò sul resto.

 Fa per aprire il cassetto.

 TOMMY vincendo la tentazione.

 Chiudi, chiudi. E tieni sempre chiuso a chiave. Non bisogna indurre la gente in tentazione. Gli artisti sono deboli.

 Accenna fuori dalla finestra.

 NENNELE.

 Non pensar male. Ti sei persuaso, di', che il papà non ne aveva messi in disparte.

 TOMMY.

 Mah. Pare proprio.

 NENNELE.

 Ti rincresce?

 TOMMY.

 Figurati.

 NENNELE.

 E ora stammi a sentire.

 TOMMY.

 A sentir che?

 NENNELE.

 Se ho imparato. Se so. Prendi.

 Gli dà un libro.

 Segui cogli occhi senza interrogare. Comincia di qui. L'articolo.

 TOMMY.

 L'articolo! Tu studi di queste cose?

 NENNELE.

 Devo insegnarle, non le so.

 TOMMY.

 Non sai cos'è: l'articolo?

 NENNELE.

 Avanti, dimmelo tu.

 TOMMY.

 La, il.

 NENNELE.

 Sai che quelle parole sono degli articoli. Ma non mi sapresti dire lì netto e spedito che cosa sia l'articolo. E ancora questo forse--ma l'avverbio, ma l'interiezione! Ah!

 TOMMY.

 Vediamo.

 NENNELE.

 L'articolo è una paroletta che si può declinare.

 TOMMY.

 Declinabile, dice.

 NENNELE.

 Ma non recito mica la lezione: non voglio andare alla lettera. Voglio essere sicura della cognizione. È una parola che si può declinare e che messa innanzi ad un nome indica, determina.... sì, insomma, indica se questo è maschile o femminile, singolare o plurale. Per esempio, il pero e la mela. Il è articolo di sesso maschile perchè pero è mascolino.

 

 SCENA TERZA.

 MASSIMO e detti.

 MASSIMO entra dal fondo, depone un canestrino sulla prima seggiola, e rimane in ascolto non visto dai due.

 NENNELE continuando.

 E la è articolo di sesso....

 TOMMY.

 Non si dice: sesso, si dice: genere. Sesso è una parola di cattivo genere.

 NENNELE.

 Di genere femminile.

 MASSIMO.

 Cosa diavolo state facendo?

 NENNELE.

 Oh, eri lì tu? Studio la grammatica per insegnare l'inglese.

 MASSIMO.

 Lo insegni in italiano?

 NENNELE.

 No. In francese.

 MASSIMO.

 E per insegnare l'inglese in francese, studi la grammatica italiana?

 NENNELE.

 Perchè parlare so. Quel che mi manca, sono gli elementi. È di sapere che siano quelle cose che sono eguali in tutte le lingue. Capisci?

 MASSIMO.

 No.

 NENNELE.

 Ho fatto una figura l'altro giorno! A quella lezione d'inglese che mi hai procurato tu: il figlio della vedova Rouillet.

 MASSIMO.

 Ci sei andata?

 NENNELE.

 Non mi pareva vero di guadagnarmi la vita.

 MASSIMO.

 La vita è molto.

 NENNELE.

 Già un luogo impossibile. La via, la casa, la scala, le stanze: il limbo dei santi padri. E lontano! Pioveva a rovescio. Laghi dapertutto. Buono che Tommy mi accompagnava.

 MASSIMO.

 Per bagnarvi in due.

 NENNELE.

 Ha preso una carrozza.

 TOMMY.

 Non dire queste cose a Massimo, gli fanno pena.

 MASSIMO.

 A me? Tutt'altro. Che ci stanno a fare le carrozze in piazza?

 NENNELE.

 Arrivo. Tommy mi saluta. Salgo le scale a tastoni. Avevo un batticuore! Suono. Viene la vedova in persona ad aprirmi.

 MASSIMO.

 Perchè batti tanto su quel vedova? Non l'ha ammazzato lei suo marito.

 NENNELE.

 Quella è la vedova tipo. Dalla nascita.

 TOMMY con rimprovero esagerato.

 Nennele! Una signora che ti paga!

 MASSIMO lo guarda, poi a Nennele.

 Andiamo avanti.

 NENNELE.

 La vedi.... scusa.... la signora, mi conduce in una specie di tinello dove ci mangiano, perchè sapeva di cavoli, e mi squadra da capo a piedi.... con un'aria! Poi mi domanda la mia età.

 MASSIMO.

 Ahi.

 NENNELE.

 Perchè?

 MASSIMO.

 Ti avevo fatta più vecchia di quello che sei. La tua gioventù poteva essere un impedimento.

 NENNELE.

 Bravo! Avvertimi! Per poco non s'è litigato. Essa mi dava 26 anni, io picchiavo sui miei 22. Breve: chiama il figliuolo.

 TOMMY.

 L'orfano.

 NENNELE.

 Che ha nome Gastone. Un mostricciattolo moccicoso a sedici anni. E Gastone appare. Io stendo il mio Ollendorf sulla tavola e faccio per cominciare. E la madre si mette a sedere a canto al figliuolo e mi pianta gli occhi in faccia come per sconcertarmi. Io comincio a dire una proposizione in francese, la traduco in inglese e la faccio ripetere a Gastone. Ma quella! Quella voleva la grammatica, le regole, le definizioni. Una tortura. Ho misurato d'un tratto l'abisso della mia ignoranza. Sai cosa mi ha trattenuto dal fuggire? L'idea della scala buia, che non si può scendere correndo. Non c'era altro che lasciarla dire e seguitare intrepida: il temperino del mio maestro, il cappello della zia, l'ombrello del mio vicino....

 

 SCENA QUARTA.

 Detti. 1.° PITTORE, un vecchietto, capelli lunghi, aspetto di artista romantico; entra dal fondo non visto.

 1.° PITTORE, parlando quasi sillabato.

 Perdono. L'ombrello della signora.

 NENNELE.

 Eh!?

 Si volta stupita.

 TOMMY id. id.

 Il pittore!

 Nennele scoppia in una risata e così pure Tommy e Massimo.

 1°. PITTORE.

 Perdono. Ho sbagliato forse? Domando l'ombrello della signora.

 NENNELE sempre ridendo.

 L'ombrello di mammà vuol dire. Tommy.... stai stai, vado io a pigliarlo.

 Via a destra.

 TOMMY al pittore.

 Scusi, il caso ha voluto che lei ripetesse entrando....

 1.° PITTORE.

 Prego, prego, intendo. Ma la signora m'aveva mandato. C'è il sole risplendente.

 NENNELE torna coll'ombrello e lo dà al pittore.

 Eccolo.

 1.° PITTORE.

 Signorina, la ringrazio. Signori.

 Via.

 

 SCENA QUINTA.

 TOMMY, MASSIMO, NENNELE, poi MARTA e il GROOM.

 MASSIMO.

 Chi è?

 TOMMY.

 È uno dei pittori di mammà. Un norvegese. Mammà ha scovato due pittori norvegesi al Circolo degli artisti e adesso lavorano insieme.

 MASSIMO.

 Allo stesso quadro?

 TOMMY.

 No, non sono così discreti. Oh sì! Ne fanno tre dei quadri. Fanno insieme dal vero, copiano al Monte Bianco, ma ciascuno fa il suo. Non ti va?

 MASSIMO.

 Non me ne intendo.

 TOMMY.

 Hai l'aria di disapprovare. Mammà lo fa a scopo di lucro, sai. Oh sarà una risorsa per la casa.

 MASSIMO.

 Li vende?

 TOMMY.

 Questo è un altro discorso. Li venderebbe.

 MASSIMO a Nennele.

 Sicchè quante lezioni hai dato?

 NENNELE.

 Una sola. Dovevo dar ieri la seconda, ma ho scritto che non mi sentivo bene.

 TOMMY.

 Di' pure che hai scritto per mio consiglio, anzi che ti ho dettato io la lettera. È la verità. Se Massimo disapprova, sappia almeno con chi pigliarsela.

 MASSIMO.

 Infatti Massimo disapprova. Ma non se la piglia con nessuno. Era da prevedere....

 NENNELE.

 Con gente così inetta!

 MASSIMO.

 Vedi, non volevo proprio dir questo. Era da prevedere che alla prima prova tu avresti ingrossate le difficoltà dell'impresa e te ne saresti scoraggita. Ciò avviene di tutte le cose. Quanto alla signora Rouillet se non è nata vedova come tu dici, lo è rimasta dopo otto mesi di matrimonio, perchè suo marito, ingegnere, è morto sotto una frana in una miniera, dove era sceso, dopo uno scoppio di grisou; la vedova campa di una magra pensione che l'obbliga a mangiare piuttosto cavoli che tartufi, i quali tartufi del resto non olezzano nemmeno essi. Il figlio si chiama Gastone, perchè i nomi si usa darli i primissimi giorni di vita, quando cioè tutti quanti siamo belli e brutti ad un modo. Io, se avrò mai dei figliuoli li chiamerò Giuseppe o Clemente o Bartolomeo, per cansare il pericolo delle antitesi ironiche, ed anche per una certa mia inclinazione a trovare la poesia nelle cose prosaiche. Ma non puoi pretendere che tutti abbiano la mia saggezza. La domanda sull'età, te l'ho spiegata. Nelle case dove non ci sono sale di ricevimento, è naturale che la madre rimanga nel tinello, anche se il figliuolo ci sta imparando l'inglese da una bella signorina italiana, e finalmente quella voleva la grammatica perchè a' suoi tempi le lingue si studiavano così e perchè l'ha studiata e la sa.

 TOMMY.

 Piglia e insacca.

 NENNELE.

 E io non la so.

 MASSIMO.

 Oh Dio!

 NENNELE.

 È vero. Non l'ho mai studiata. Sono passato da una bambinaia toscana ad una governante inglese e da questa ad una tedesca.

 MASSIMO.

 Hai fatto le cose da signore. Senza fatica.

 NENNELE.

 E sono un'ignorante.

 MASSIMO.

 Tornaci e te la caverai benissimo.

 TOMMY.

 Ma sì. Tre lire per lezione, due lezioni la settimana, sono sei lire la settimana: ventiquattro lire il mese. Quasi il salario di una cuoca.

 MASSIMO.

 Meno, meno. Se levi un franco e cinquanta di carrozza ogni volta, restano dodici franchi il mese, quasi la paga di molte piccole operaie che vanno a piedi anche quando piove.

 TOMMY.

 Buum!

 MASSIMO.

 Che vuoi dire?

 TOMMY.

 Niente. Buum. Una cannonata.

 MASSIMO.

 E tu ti contenti di vivere alle spalle di tuo padre?

 TOMMY.

 Non ho fatto altro da che sono al mondo, e ho sempre goduto della stima pubblica.

 MASSIMO.

 Stima!

 TOMMY.

 Sissignore. E se vuoi che ti parli sul serio, te ne dirò anche le ragioni. L'uomo non vive di solo pane.

 MASSIMO.

 Fuori il tuo companatico.

 TOMMY.

 C'è al mondo della gente che ha il cómpito della pura intellettualità: che vuol dire di raffinare le sensazioni, di custodire le tradizioni eleganti....

 MASSIMO.

 Le guardie del sepolcro.

 TOMMY.

 In una parola: di mostrare la bellezza.

 MASSIMO.

 Per bacco. E tu hai quel cómpito lì?

 TOMMY.

 L'avevo quando ero ricco.

 MASSIMO.

 Ma guarda! Così, se non c'eri tu e se non fossero i tuoi simili, questo povero mondo....--Ma la bellezza è in noi. E ce n'è più in me che in te, e più intera, e più schietta. A me quel lago dà una sensazione di bellezza a qualunque ora ed in qualunque condizione mi trovi. A te per goderne, occorre di aver dormito in un buon letto, di essere ben vestito, seduto in poltrona con un sigaro in bocca. La tua bellezza la fanno dunque in gran parte il materassaio, il sarto, il negoziante di mobili e lo spaccio dei tabacchi.

 A Nennele.

 Credi a me. Tornaci.

 TOMMY con violenza.

 Non voglio.

 NENNELE.

 Tommy!

 TOMMY a Massimo.

 È ora di finirla con l'Arcadia edificante che hai cercato di introdurre in casa nostra. Che mia sorella lavori, se trova, nulla di meglio. Io pure cerco di lavorare. Non sorridere perchè me ne sono venuto via dalle tue imprese. Un famoso impiego mi avevi dato. Assistere gli operai che perforano una montagna coperta di ghiaccio. Una via spedita per mandarmi al creatore. Fuori gelo serrato e dentro l'Africa tenebrosa.

 MASSIMO.

 Io ci duro da un anno.

 TOMMY.

 Tu, tu! E novanta lire il mese.

 MASSIMO.

 Colla tavola e l'alloggio in casa mia. Dovevo pagare un altro assistente che assistesse te e ti insegnasse il mestiere!

 TOMMY.

 Un fumo umido e spesso.... Uomini ignudi e sudati! Cose da vignette di giornale illustrato. In capo a dieci giorni avevo consumato tre vestiti.

 MASSIMO.

 O già se ti vestivi di bianco!

 TOMMY.

 Dovevo anche rinnovare la guardaroba? Bell'affare.

 Torna a sedere presso la finestra.

 Per lei e per me voglio un lavoro conforme....

 MASSIMO.

 A che cosa?

 TOMMY.

 Alle nostre attitudini.

 MASSIMO.

 Tu l'hai bell'e trovato. Una pipa inglese, del buon tabacco inglese, una seggiola presso la finestra e sei a posto.

 NENNELE.

 Non ti permetto di parlare così a mio fratello.

 MASSIMO.

 Il papà è di sotto, eh?

 NENNELE.

 Sì.

 MASSIMO.

 Vado a salutarlo.

 S'avvia. Sull'uscio si imbatte in Marta che accompagna un piccolo groom elegantissimo il quale tiene in mano una lettera. Marta esce subito. Il groom dice qualche parola che non si sente a Massimo.

 MASSIMO.

 Che? Il signor Rosani figlio? Eccolo là. Guarda, Tommaso. Qui c'è del lavoro per te.

 TOMMY accorre, prende il biglietto e lo legge.

 MASSIMO.

 Ah, Irene.

 NENNELE.

 Ti ho già detto che mi chiamo Nennele.

 MASSIMO.

 Scusa: il tuo nome è Irene, come quello di tuo fratello è Tommaso. Io non ci ho colpa, ma è così e non mi riesce di chiamarvi altrimenti. Detesto i vezzeggiativi. Volevo dirti che in quel canestro ci sono sei trote dell'Arve, pescate stanotte a Chamonix, squisite. Faccio colazione con voi.

 Via.

 

 SCENA SESTA.

 TOMMY, NENNELE, il GROOM, poi MARTA.

 TOMMY ha letto il biglietto ed è andato alla tavola a scrivere. Straccia un primo foglio, ne ricomincia un altro, con movimenti del capo che esprimono contrasto interno di sentimenti. Nennele intanto ha preso il canestro. Chiama dalla comune.

 Marta.

 Guarda il groom con aria diffidente.

 MARTA entra. È una contadina vestita molto umilmente.

 NENNELE.

 Prendi. Sono delle trote per la colazione.

 Marta esce col canestro.

 TOMMY ha finito di scrivere e chiama il groom.

 Vieni qui.

 Lo conduce presso la finestra, gli parla sottovoce, quello gli risponde allo stesso modo.

 NENNELE s'avvia per uscire a destra.

 TOMMY.

 Stai pure, sai.

 NENNELE.

 No, caro, non sono curiosa.

 TOMMY.

 È fatto.

 Dà il biglietto al groom.

 Va.

 A Nennele.

 Io non ci sono poi a colazione. Non voglio trovarmi col signor Precettore.

 NENNELE incredula.

 Sì.

 TOMMY.

 D'altronde m'è capitato un invito, in buon punto.

 Silenzio.

 NENNELE.

 Bada che sono le undici, se vuoi andarti a vestire.

 TOMMY.

 Aspetto che rientri mammà. Ho da parlarle.

 NENNELE.

 Tu? Miracolo.

 TOMMY.

 Il mio invito è per l'una. E ci vado quale mi trovo. Un déjeuner d'uomini.

 Nennele tace.

 TOMMY.

 Non credi?

 NENNELE.

 No. Non credo.

 TOMMY.

 E va bene!

 S'avvia verso la destra.

 NENNELE.

 Tommy. Stiamo uniti noi due. Stiamo uniti noi due. Ho tanto bisogno che tu sia con me. Mi sento così abbandonata! Così disarmata!

 TOMMY.

 Che c'è adesso? Che hai?

 NENNELE.

 Non lo so. A Milano, la rovina, benchè improvvisa, non mi aveva nè abbattuta nè scoraggita. E sì che imaginavo la miseria, te lo ricordi? La miseria non è venuta. Delle privazioni gravi, non mi pare che ne facciamo nessuno. Forse è questo. Non so, non so. Tutto l'insieme della nostra vita, mi ha un'aria sospetta! Mi pare che nessuno è al suo posto. Mi pare che il papà non comanda come dovrebbe.... Mammà.... lo vedi! Tu, tu che a Milano mi piacevi tanto....

 TOMMY.

 Sono diverso?

 NENNELE.

 No. Ed è ben questo. Non sei diverso. E qui, in questa casa, con questa vita.... non va più. Sento qualche cosa che si sconsacra. Non ti so dire.

 TOMMY.

 Prenderò a modello Massimo.

 NENNELE si trova vicina alla tavola.

 Che puzza!

 Prende la busta del biglietto portato dal groom e la butta in terra.

 TOMMY.

 Ohe là!

 NENNELE.

 È la busta soltanto.... non temere! Ecco mammà!

 Va correndo verso l'uscio della sua camera.

 I tuoi commensali non sanno di buono.

 Via.

 

 SCENA SETTIMA.

 TOMMY, GIULIA depone entrando una cassetta da pittore.

 GIULIA.

 Un'altra volta mi fate il piacere di non accogliere a risate i miei amici quando hanno la compiacenza di rendermi un servizio.

 TOMMY.

 Gli ho domandato scusa.

 GIULIA.

 Me l'ha detto, ma non ha capito nulla ed è tornato tutto confuso.--Che buon profumo! M'hai preso la mia boccetta.

 TOMMY.

 Mammà, non dirlo. Ti fai torto.

 GIULIA.

 Perchè?

 TOMMY.

 Ti assicuro che ti fai torto....

 GIULIA.

 Ah!

 Capisce.

 Ho visto uscire il groom. Sì.

 TOMMY.

 Ma che groom!

 GIULIA.

 Sì che non lo si conosce! È la più bella livrea di Ginevra e dintorni. Vuoi vedere?

 Apre la cassetta dove c'è lo studio.

 TOMMY.

 Che cosa?

 GIULIA.

 Il mio studio di stamani. L'ho buttato giù di getto. Ero invasata. Quell'Helmer Strile è un grande maestro. L'altro, il vecchio, non conta, ha una tecnica discreta, ma davanti al vero vede solamente quello che c'è. Non penetra, non sa estrarre.

 Mostrando la sua pittura.

 Guardami quel cielo, di' tu se l'aria non trema. Pensare che a Milano dipingevo come un'educanda! Non sono ancora della forza di Helmer, no, ma sento di poterci arrivare. Me l'ha assicurato lui. Figurati che voleva portarselo via questo studio. Mi ha detto una parola grande! Voi datate da oggi, mi ha detto: perchè cominciate a rendere l'occulto. Ha delle espressioni! Dice che la pittura è la penetrazione dell'occulto, che non si rivolge ai sensi ma alle anime. Infatti egli trasfigura. I suoi paesaggi volano. Tutte le cose hanno le ali.

 TOMMY.

 Fermati.--Mi puoi dare cento lire?

 GIULIA.

 Che dici?

 TOMMY.

 Se mi puoi dare cento lire. Sul serio, mi occorrono.

 GIULIA.

 Ma non le ho. Quei pochi risparmi se ne sono andati. Non per me, sai. La sola tassa di buon ingresso al circolo artistico mi costa 180 lire. Avrei potuto domandarle a tuo padre, perchè in fin dei conti non ci sono entrata per mio gusto. È stato per farmi conoscere. Ho anche dovuto comprare un quadro.

 TOMMY.

 Un quadro?

 GIULIA.

 Sicuro. Il direttore dell'Art-Roman ha la mania di dipingere. Dei cerotti! Ma se volevo ingraziarmi quella rivista che va per le mani di tutti i forestieri, bisognava passare di lì. Non saranno gli Svizzeri già ad arricchirmi colla pittura. Ma tu? Le tue dodici mila lire?

 TOMMY.

 Ho perduto ieri sera l'ultimo migliaio. M'ero tenuto a galla fin'ora, ma ieri sera è stata una tale disdetta....

 GIULIA.

 Dove? dove? In casa dell'Orloff?

 TOMMY.

 E già. Dove vuoi che sia?

 GIULIA.

 È proprio russa?

 TOMMY.

 Sicuro.

 GIULIA.

 E ha proprio avuto un marito?

 TOMMY.

 Che domanda!

 GIULIA.

 Che età avrà?

 TOMMY.

 Trentadue anni.

 GIULIA.

 Dicono quarantacinque. Dicono che ne cerchi un altro dei mariti.

 TOMMY.

 Sono i discorsi del Circolo?

 GIULIA.

 Fai male a giocare.

 TOMMY.

 È la sola maniera pulita per un uomo come me di rifarsi uno stato. Mi costa, sai, insistere. Dammi quelle cento lire.

 GIULIA.

 Non le ho, ti dico. Forse domani.

 TOMMY.

 Perchè domani e non oggi?

 GIULIA.

 Ci sarebbe un'occasione, ma tuo padre non vorrà e neanche Nennele poichè è lei che comanda in questa casa.

 TOMMY.

 Che c'entra Nennele? Quale occasione?

 GIULIA.

 Stassera c'è concerto al Circolo per inaugurare la piccola Esposizione estiva. Io ho mandato una dozzina di studi. Helmer Strile ha tanto insistito che andassi anche al concerto. Mi vorrebbe presentare al Goupil, il famoso negoziante parigino che è qui di passata....

 TOMMY.

 È pazzo.

 GIULIA.

 Infatti gli ho detto di no. Peccato, perchè Helmer assicura di farmi vendere tutti i miei studi.

 TOMMY.

 Chiacchiere.

 GIULIA.

 Non so vedere che male ci sarebbe.

 TOMMY.

 Andresti col papà?

 GIULIA.

 Oh pover'uomo, la sera è stanco.

 TOMMY.

 Allora niente.

 GIULIA.

 Hai perduto sulla parola?

 TOMMY.

 Che? Non devo un soldo. Ma oggi mi sento in vena.

 GIULIA.

 Ci torni?

 TOMMY.

 Sono là a colazione.

 GIULIA.

 Gioca anche lei l'Orloff?

 TOMMY.

 Mai. Le spiace anzi.

 GIULIA per ingraziarsi Tommy.

 Che figura interessante! Si direbbe una madonna di Mastro Luca. La mattina passa spesso di qui guidando due ponney. Ha un'aria misteriosa ed estatica. TOMMY.

 Mi aggiri per avermi alleato.--Come è basso quello che stiamo pensando e facendo tu ed io!

 GIULIA.

 Perchè basso?

 TOMMY.

 Non lo capisci? Vuol dire che sei migliore di me, perchè io lo capisco e....

 Stende la mano.

 Cinquanta, là.

 GIULIA.

 Come se il Circolo non fosse un luogo per bene! Ci va tutta la colonia forestiera. Helmer aveva proposto di venirmi a pigliare e di ricondurmi. Ma questo non mi va. Non che ci sia male; ma in certe cose io sono riguardosa all'eccesso. Verrebbe il vecchio.

 TOMMY.

 A che ora il concerto?

 GIULIA.

 Dalle nove alla mezzanotte. Oh ci ho bell'e rinunziato! Lo dirò a tuo padre, per non avermi poi a rimproverare l'occasione perduta. Ma senza insistere. Quanto ai danari....

 Leva di tasca il portamonete.

 Ti do due marenghi.

 TOMMY.

 E tre lire per la carrozza; non posso arrivare là impolverato.

 GIULIA gli dà le tre lire.

 Prendi.

 TOMMY.

 Grazie.

 GIULIA.

 Ma se guadagni faremo a metà.

 TOMMY.

 Va bene.

 

 SCENA OTTAVA.

 MASSIMO e detti.

 MASSIMO.

 Tommaso....

 A Giulia.

 Oh come va Zia?

 GIULIA.

 L'uomo selvaggio, è disceso dai monti.

 MASSIMO.

 Abbiamo parlato dei fatti tuoi ora col papà. Mi ha detto che ti secchi a non far nulla.

 TOMMY.

 Sfido!

 MASSIMO.

 Meglio. Ho un'idea.

 TOMMY.

 Me la dirai più tardi, ora....

 MASSIMO.

 No, bisogna che te la dica subito. Se ti va, cerco di combinare oggi stesso. Riparto stassera. Io ho un amico qui in Ginevra che è il padrone di una grande segheria a vapore. So che sta cercando un segretario.

 TOMMY.

 Grazie, no.

 GIULIA.

 Segretario d'uno spaccalegna!

 MASSIMO.

 Ma che spaccalegna!

 GIULIA.

 Segare, spaccare.

 MASSIMO.

 E cos'è Tommaso? Un principe di casa d'Austria?

 TOMMY.

 Conosco le tue ragioni, le ho già lette stampate, ma non ho tempo di discuterle ora. Sono aspettato a déjeuner.

 MASSIMO.

 Ah! Era un invito il biglietto di quel scimiotto?

 GIULIA.

 Scimiotto! Se ti sentissero! Il groom dell'Orloff.

 MASSIMO.

 Dell'Orloff?

 A Tommy.

 Sei invitato a colazione da quella sgualdrina?

 TOMMY.

 Massimo!

 MASSIMO.

 Per dire la parola pulita. E ci vai?

 TOMMY.

 Certo.

 S'avvia.

 MASSIMO lo ghermisce per un braccio.

 Stai qui. Zia, fammi il piacere di andar di là un momento.

 A Tommy che si divincola.

 Guarda che ti strappi il vestito.

 TOMMY.

 Lasciami.

 MASSIMO.

 Ma sì. Tanto non esci finchè non voglio. Zia.

 GIULIA.

 Non far scene, da bravo, non far scene! Dio!

 MASSIMO.

 Ti prego di lasciarci soli. Ho da dire delle cose che egli solo può sentire.

 GIULIA a Tommy.

 Vado a parlare a tuo padre.

 Via dalla comune.

 

 SCENA NONA.

 MASSIMO e TOMMY.

 MASSIMO.

 E subito ti domando scusa della mia violenza; ma è stato più forte di me. Sai chi è l'Orloff? Non rispondi. Te lo dico io. È una donna che fu già soggetta alla sorveglianza della polizia.

 TOMMY.

 Della polizia internazionale politica.

 MASSIMO.

 No. Questo lo dice lei.... calunniando i nichilisti, perchè la voce era corsa e bisognava trovare un ripiego. Il preteso signor Orloff....

 TOMMY.

 Perchè preteso? Era suo marito.

 MASSIMO.

 Sicuro. E degno marito. Soltanto non si chiamava Orloff, ma Borkì. Orloff è il nome di una terra. Il signor Borkì aveva tenuto in Odessa una casa equivoca. Arricchitosi, stimò bene di cambiar ditta. Quando morì quattro anni or sono, lasciando centomila lire alla chiesa russa di Ginevra, i giornali di Odessa ne raccontarono la vita ed i miracoli. Lo sapevi?

 TOMMY.

 Ti avverto che fai proprio quello che occorre per indurmi ad andarci caso mai mi fosse rimasto qualche dubbio.

 MASSIMO.

 Già. Questo è il rifugio dei poltroni consapevoli. Vogliono poter dire che il male l'hanno fatto per ripicco.

 TOMMY.

 Se per dugento e cinquanta lire il mese che dai a nostro padre, il quale te le ripaga di sacrosanto lavoro, tu credi di poter spadroneggiare qui dentro!

 MASSIMO.

 Do a tuo padre, quello che avrei dato a chiunque altro. Non sono un benefattore: posso dunque parlare. E se lo fossi, parlerei lo stesso, perchè disprezzo le vostre delicatezze astinenti. Non si tratta di tirannia, benchè occorrendo mi sentirei di chiuderti a forza in una camera, coi tuoi ventisette anni e di non lasciartene uscire.

 TOMMY.

 Con qual diritto?

 MASSIMO.

 Col diritto che mi danno due braccia più robuste delle tue al servizio di una testa più sana. Se ti vedessi in procinto di tirarti una pistolettata, tutti mi riconoscerebbero il diritto di strapparti la pistola di mano anche a costo di fare a legnate. Le tue relazioni con quella signora, sarebbero a te ed agli altri più nocive che un colpo di revolver. E ti disarmo.

 TOMMY.

 Ho conosciuto quella signora due anni fa, quando venni a Ginevra per la gara del Tennis. Una riunione a invito sceltissima. Essa stava in prima fila circondata dal fiore della gioventù sportiva.

 MASSIMO.

 Non del paese. La folla cosmopolita.

 TOMMY.

 L'ho riveduta tre mesi or sono. Le sue maniere sono di gran dama. Il suo nome figura a capo di tutte le opere benefiche. La sua casa è un modello di eleganza correttissima. Vi si giuoca, perchè il giuoco, fra la gente per bene, esprime quel distacco dal denaro che è il segno degli uomini superiori. Tu queste cose non le puoi intendere. Essa non gioca. Lascia fare per compiacenza, perchè ama aver gente in casa. E ti so dire che ci ho incontrato della gente a cui faresti tanto di cappello.

 MASSIMO.

 No, no, no! Tanto di cappello non lo faccio a nessuno. A cui renderei il saluto, può darsi. Ma gente ricca. I ricchi che la frequentano sono degli imbecilli e nulla più. Ma uno povero che ci bazzichi non può essere che un cattivo soggetto.

 TOMMY.

 Sei severo per i poveri!

 MASSIMO.

 Perchè li stimo di più. Credi che ti conoscerei se tu fossi ancora milionario? Vi ho cercati mai per l'addietro, te ed i tuoi? Che m'importa la parentela? Non sento la voce del sangue, o la sento soltanto quando parla in una piena comunanza di lotte, di sofferenze e di vittorie. Ah! Tre mesi fa, quando ti ho veduto giovane, intelligente e ricondotto alla legge comune del bisogno, quali speranze ho concepito di te! Se tu fossi nato povero, saresti riuscito un tale brav'uomo. Se tu sapessi cosa stai per gettar via. Vieni qui, che ti ripigli. Lasciamo le parole aspre. Non ti parlo di dovere, ti parlo di felicità. Ma credi che ci sia paragone fra quello che ho goduto io della vita e quello che hai goduto tu? Ma soltanto la gioia di volere! E vincere! Altro che le gare del Tennis! Il vostro mondo è un guscio di noce. La vostra gaiezza sta in una bottiglia di champagne. Credi di aver riso mai tu? Di quel ridere che fa buon sangue e scarica il cervello come uno sternuto? Voi sorridete e deridete: ecco tutto. La vostra giocondità esce di piccola vena. La prosperità non vi rallegra, l'avversità vi atterra. Non ridete che della gente simile a voi. Dei dissimili, oggi non ridete più perchè vi fanno paura. Noi ridiamo di noi, di voi, delle vicende prospere e delle avverse. Voi schiumate la pentola: il buon brodo sta in fondo. Vede più cose un merciaiolo ambulante nel giro della sua provincia, che voi nel giro della terra. Vi lagnate di che tutti i paesi si somigliano, e non vi accorgete che tutti gli uomini sono differenti.

 TOMMY.

 Sì, la canzonatura della ricchezza!

 MASSIMO.

 Ma guardala lì fuori, la ricchezza. È lì, fuori della finestra. Sono quei prati, quei boschi, quel lago e quei vigneti. La ricchezza è delle cose.

 TOMMY.

 Ma intanto ti affanni a conquistarla.

 MASSIMO.

 Cerco di bastare a me stesso. La legge della vita è di non campare a spese altrui. Nè dei vivi, nè dei morti.

 Pausa.

 Perchè vai in quella casa? Rispondimi colla stessa buona fede con cui te lo domando. Non vorrei più trattenerti a forza. Ti lascio liberissimo. Perchè ci vai? Non sei innamorato di quella donna?

 TOMMY.

 Chi lo sa?

 MASSIMO.

 Dimmelo in faccia.... senza ridere.

 TOMMY.

 Ci vado per cercar fortuna. Ecco.

 MASSIMO.

 Al gioco? Al gioco.... che.... esprime, il distacco del danaro.... come hai detto un momento fa? Ah! che è il segno degli uomini superiori.

 TOMMY.

 Non parlavo di me.

 MASSIMO.

 Si capisce.

 TOMMY.

 Se tu credi ch'io non mi disprezzi!

 MASSIMO.

 E io!

 TOMMY.

 Ma non mi sono fatto da me, quello che sono.

 MASSIMO.

 Puoi rifarti.

 TOMMY.

 Non so volere.

 MASSIMO.

 Appoggiati a qualcheduno che voglia in tua vece.

 TOMMY.

 A te, per esempio?

 MASSIMO.

 Io so infatti.

 TOMMY.

 Non c'intendiamo.

 MASSIMO.

 A tua sorella.

 TOMMY.

 A Nennele? Tu hai tanta stima di Nennele?

 MASSIMO.

 Credo di sì.

 TOMMY.

 Curiosa!

 MASSIMO.

 Molta stima e molta pietà.

 TOMMY.

 Perchè pietà?

 MASSIMO.

 Perchè le tue relazioni, non le gioveranno al certo. E potrebbero impedirle qualche buon collocamento.

 TOMMY.

 Ah, ah, ah, il movente! Volevo ben dire, tanto zelo per la mia salute morale!

 MASSIMO.

 Quando io avessi in animo di sposare tua sorella.... se anche tu fossi patentato e bollato per la più fetida canaglia della terra, me la sposerei ad ogni modo.

 TOMMY.

 Se ti volesse.

 MASSIMO.

 Oh già!

 TOMMY.

 E se non ti volesse? Eh?! Se non ti volesse? Che figura ci farebbe la tua volontà? Di'. Se non ti volesse?! E non ti vorrà! Siamo di una razza diversa! Addio.

 MASSIMO lo prende a braccetto, ironico.

 Dicono che l'Orloff sia alla ricerca di un secondo marito. Dovresti farti avanti.

 TOMMY.

 Guarda. È un'idea.

 Vede entrare Nennele.

 Nennele.

 

 SCENA DECIMA.

 NENNELE e detti.

 NENNELE viene dalla sua camera.

 MASSIMO.

 Trattieni tuo fratello che va a perdersi. Io ho fatto quello che ho potuto.

 NENNELE.

 Anch'io.

 TOMMY.

 Tu?

 NENNELE.

 So dove vai. Bel merito. Passa qui sotto tutte le mattine, col suo paggetto. Non so chi sia. Ma non dev'essere una gran cosa, se non hai osato dirmi che l'invito ti veniva da lei. Hai sentito il bisogno di mentire per sviarmi.

 

 SCENA UNDICESIMA.

 Detti, GIULIA e GIOVANNI.

 GIULIA entra dal fondo.

 Nennele, prepara la tua più bella toeletta. Stassera ti conduco al concerto del Circolo.

 NENNELE.

 Io!

 TOMMY.

 Che?

 GIULIA.

 Non mi era venuto in mente. È stato vostro padre a pensarci. Non mi pareva bello andar sola. Tommy non è compagnia che basti. Mentre invece sotto la salvaguardia d'una signorina.... E ha ragione.

 TOMMY.

 Nennele non ci andrà.

 GIOVANNI.

 Come dici?

 TOMMY.

 Ti domando scusa, ma tu non conosci....

 GIOVANNI.

 Che cosa? Spiegati.

 TOMMY.

 Quella non è una società....

 GIULIA.

 Non è una società rispettabile?

 A Giovanni.

 Domanda a Max che conosce Ginevra da anni.

 TOMMY.

 Non ho detto....

 GIULIA.

 Domanda a Max, domanda a Max.

 A Massimo.

 Di' tu.

 MASSIMO.

 Ah già. Sono io Max. Non mi ricordo mai che tu mi poetizzi a quel modo. È una società allegra e rispettabilissima.

 GIULIA a Giovanni.

 Vedi?

 A Tommy.

 Tu poi....

 TOMMY.

 Io parlo di Nennele.

 NENNELE.

 Di me sola?

 TOMMY.

 E non è questione della società.

 A Giovanni.

 Se tu hai permesso che mammà ci entrasse, è segno....

 GIOVANNI.

 Non ho permesso. Me l'ha detto a cose fatte. Mi ha detto che non costava un soldo, che bisognava, per poter smerciare le sue pitture.

 TOMMY.

 Infatti, mammà è un'artista. Ci si è messa con ardore.... produce....

 NENNELE.

 Tu parli così!

 TOMMY.

 E la frequentazione degli artisti può giovarle a farsi strada. Ma Nennele!

 NENNELE.

 Se può mammà, posso anch'io. Non vedo che ci sia differenza. O è male andarci e

 A Tommy.

 ti saresti opposto anche per lei.... o non è male, e l'accompagno.

 MASSIMO.

 Approvo. Approvo.

 TOMMY a Nennele.

 Sai benissimo....

 GIOVANNI.

 Che sa Nennele?... Ho da saperlo anch'io. Non ammetto reticenze. Fuori.

 TOMMY.

 Voglio dire che la nostra condizione....

 GIULIA.

 La nostra condizione c'è anche per te.... e tu frequenti il bel mondo. E quale!

 GIOVANNI stupito.

 Tommy!?

 GIULIA.

 Non va oggi a colazione dalla signora Orloff?

 GIOVANNI.

 Chi è?

 GIULIA.

 È una bella....

 GIOVANNI.

 Non domando a te!

 A Massimo e Tommy.

 Chi è questa signora Orloff?

 Silenzio.

 Non rispondete.... nessuno? Sarò il solo in casa mia che ignora.

 NENNELE con grande impeto.

 Oh papà. Devi guardare.... devi guardare.

 GIULIA.

 Parla con rispetto....

 GIOVANNI.

 Che vuoi che veda dal mio guscio? Sono là dalla mattina alla sera.... e ancora....

 NENNELE.

 Devi uscirne, devi comandare. Non vedi? Tutto si dissolve in questa casa.

 GIULIA.

 Ma che è? Ma che si dissolve? Ma si può dire!?

 GIOVANNI.

 Sta zitta.

 GIULIA.

 Si viveva tranquilli.... io lavoro.... si dissolve!

 GIOVANNI.

 Sta zitta.

 TOMMY a Massimo.

 Sei contento eh!

 MASSIMO.

 Oh tanto!

 NENNELE.

 Comandare.... comandare, Che importa il danaro! Farò la serva se occorre.... Ma tu, ma tu, la tua mano ci vuole. Ci vuole qui. Ci voleva a Milano.

 TOMMY.

 Nennele!

 GIOVANNI.

 Lasciala. Ha ragione. Ti ricordi, Massimo, quello che ti dicevo a Milano? Un bue da lavoro e nulla più. Li ho rovinati.... e non ho saputo armarli per la rovina....

 NENNELE.

 Papà....

 GIULIA a Tommy.

 Ecco. Ecco.... bel profitto!

 GIOVANNI.

 Te lo dicevo, Massimo.... sono un cattivo padre....

 NENNELE.

 No, no, no....

 GIOVANNI.

 E dovevi esser tu a rimproverarmelo....

 NENNELE avvinghiandosi a lui.

 No, no.... perdonami. No, perdonami....

 TOMMY a Massimo.

 Oggi mi condurrai dal tuo amico. Accetto l'impiego.

 GIULIA a Tommy e Massimo.

 Quella là per fare le cose grosse!

 GIOVANNI carezzevole a Nennele.

 Sì, cara.... sì, cara, mi vuoi bene, lo so.... mi proverò.... vedrai.... lasciami.... adesso.... lasciami.... c'è dell'altro ancora.... voglio.... sapere.... ogni cosa.... bisogna che Tommy....

 MASSIMO.

 Tommaso.... ha rinunziato al bel mondo, come dice tua moglie. Ti spiegherò poi. Quanto al Circolo....

 GIULIA.

 Ma chi ci pensa nemmeno al Circolo? Sì che ho voglia di divertirmi!

 GIOVANNI.

 Perchè Tommy non voleva che Nennele...?

 MASSIMO.

 Aveva ragione.... quando parlava delle condizioni in cui siete. Nennele cerca delle lezioni e quando venissero a sapere che si diverte.... le sarebbe poi difficile trovarne.

 Marta appare dal fondo.

 NENNELE pronta, a Marta.

 Vieni per apparecchiare? Basto io. Va.

 Prende dalla credenza la tovaglia.

 GIOVANNI a Massimo.

 Oggi discorreremo a lungo con te.

 MASSIMO.

 Quanto vorrai.

 GIOVANNI va a sedere pensieroso presso la finestra.

 MASSIMO a Nennele.

 Posso aiutarti?

 NENNELE.

 Se vuoi.

 Apparecchiano in due.

 GIULIA a Tommy.

 Adesso bisogna che scriva un biglietto.

 TOMMY.

 Io pure. Ma.... chi lo porta? Bisognerebbe subito.

 GIULIA.

 Penso io.

 Va in camera sua.

 TOMMY si mette a scrivere al tavolino.

 NENNELE a Massimo.

 Domani ripiglio le lezioni.

 MASSIMO.

 A te credo.

 NENNELE.

 E agli altri?

 MASSIMO.

 Troppo bello. Quando il tempo s'aggiusta in fretta....

 Cala la tela.

 

 ATTO TERZO.

 La stessa scena del secondo.

 

 SCENA PRIMA.

 GIULIA poi NENNELE.

 GIULIA sull'uscio di Nennele.

 Nennele.

 VOCE DI NENNELE.

 Mammà.

 GIULIA.

 Dammi la chiave del tavolino.

 NENNELE entra

 Quale tavolino?

 GIULIA indica quello appoggiato alla parete.

 Quello.

 NENNELE.

 Per farne che?

 GIULIA.

 Dammela.

 NENNELE.

 Scusa. Per farne?

 GIULIA.

 Per pigliar del danaro.

 NENNELE.

 C'è qualche conto da pagare? Sono qui.

 GIULIA.

 Nessun conto. Per me. Devo darti causa di scienza?

 NENNELE.

 No certo. Puoi domandare quello che vuoi al papà e io non ho da saperne nulla. Ma quelli sono per la casa, li ho in custodia e restano per la casa.

 GIULIA.

 Sei tu la padrona qui dentro?

 NENNELE.

 No. E appunto per questo non posso disporre di ciò che non mi appartiene.

 GIULIA.

 Se te ne domandasse Tommy!

 NENNELE.

 Glie ne ho offerti otto giorni fa.

 GIULIA.

 Dico bene!

 NENNELE.

 Ma non glie ne offrirei più oggi. Ho rimproverato ad altri la debolezza. Non voglio esser debole io.

 GIULIA.

 Se credi che Tommy non trovi anche lui ridicole le arie che ti dai.

 NENNELE.

 Ho visto che ve l'intendete. Sei diventata la sua confidente.

 GIULIA.

 C'è poco da confidare. Ha accettato un lavoro ingrato e ci attende. Ne dubiti?

 NENNELE.

 No. Non so capire perchè evita di trovarsi con me. Si direbbe che mi nasconde qualche cosa. Se lavora, fa il suo dovere. Mi sono persuasa che qui ognuno deve fare con rigore quello che gli spetta.

 GIULIA.

 E a te spetta di farmi da istitutrice eh? Da otto giorni ti ho sempre ai panni. Così ha ordinato il padrone di noi tutti, il signor Max.

 NENNELE.

 Non hai altro a dirmi?

 GIULIA.

 Ho a dirti che se il signor Max è per te il modello di tutte le perfezioni, dovresti sposartelo e finirla cogli equivoci.

 NENNELE.

 E dopo questo non hai altro? C'è il papà che sta salendo. Intenditela con lui.

 Rientra in camera.

 GIULIA.

 Impertinente.

 

 SCENA SECONDA.

 GIOVANNI e GIULIA.

 GIOVANNI con un pacco in mano.

 Hanno portato per te questa roba.

 GIULIA.

 Che cos'è?

 GIOVANNI.

 Non so.

 GIULIA.

 Ah sarà il resto dei miei studi. Quelli che non si sono venduti.

 GIOVANNI.

 Ne hai venduti?

 Fa per strappare lo spago.

 GIULIA sorride sdegnosa.

 Che domanda! Ero sulla lista per gli acquisti del Circolo. Non tirare così che li guasti.

 GIOVANNI.

 Dammi le forbici.

 GIULIA.

 E sciogli il nodo. Lo spago può servire.

 GIOVANNI.

 Che massaia!

 Fa per sciogliere.

 GIULIA.

 Nennele sola saprà tener da conto!

 GIOVANNI.

 Oh. Crepi l'avarizia.

 Prende le forbici sul tavolino e taglia.

 Quanti erano?

 GIULIA.

 Dodici.

 GIOVANNI li conta.

 Tre, sei, nove.... Ci sono tutti.

 GIULIA.

 Impossibile.

 GIOVANNI.

 Contali.

 GIULIA.

 È stato un errore. Ero sulla lista. Me lo ha detto Helmer. Li manderanno a riprendere. Vedrai.

 Dispone gli studi sulla credenza.

 GIOVANNI.

 Se credi che mi rincresca.

 GIULIA.

 Ecco alla prima apparenza di un insuccesso non hai più fede in me.

 GIOVANNI.

 Ma non ne ho mai avuta. E ringrazio il Signore che non sei un'artista.

 GIULIA.

 Ah è così? Allora capirai che devo riprendere le mie attribuzioni. Sono tua moglie. Tocca a me il governo della casa.

 GIOVANNI.

 Riprendere? A Milano per le cose grandi c'era Andrea il maggiordomo che faceva i conti con me e per le piccole c'era Lucia che dipendeva da Nennele.

 GIULIA.

 Perchè una signorina deve imparare....

 GIOVANNI.

 Ecco. E ha imparato.

 GIULIA.

 Così devo star soggetta a Nennele

 GIOVANNI.

 Non sei soggetta a nessuno. Sono soggetto io?

 GIULIA.

 Se ho bisogno d'una tazza di caffè dovrò domandar licenza a Nennele?

 GIOVANNI.

 Lo dici a Marta. Hai domandato licenza fin'ora?

 GIULIA.

 Finchè mi credevi e potevo credermi utile per altre vie, ci stavo. Il mio contributo alla casa lo davo. No?

 GIOVANNI.

 Sì sì.

 GIULIA.

 Ma se non servo ad altro, farò la massaia, come tu dici.

 GIOVANNI.

 Chi ti proibisce di dipingere?

 GIULIA.

 La fede ci vuole. Ti rallegri se non mi comprano gli studi? Va benissimo. Allora, qua la cassa, qua il libro dei conti, un grembiule bleu e marche.

 GIOVANNI.

 Misericordia! Non darmi altri fastidi.

 GIULIA.

 Sono tua moglie? Sono la padrona?

 GIOVANNI.

 E io.... cosa sono?

 GIULIA.

 Non è una ragione per sovvertire l'ordine di natura. Me la vedrò con Nennele.

 GIOVANNI.

 Lascia stare Nennele, brava, lasciala stare.

 GIULIA.

 Già. Perchè t'intimorisce, perchè fa la voce grossa. Ma l'ho anch'io una voce.

 GIOVANNI.

 Oh se l'hai.

 GIULIA.

 E mi sentirà madamigella.

 GIOVANNI.

 Guarda. Ho già la testa che non mi regge. Sono stanco, stanco, stanco. Ammalerò se mi date altri fastidi. Tu non sai, nessuno sa la vita che faccio da tre mesi. Nessuno. Prenditi il governo, i conti, il danaro, ma che non siano guai in casa, per carità.

 GIULIA.

 Oh a quel patto! Lo dirai tu a Nennele.

 GIOVANNI.

 Sì. Lo dirò io.

 GIULIA.

 Subito.

 GIOVANNI.

 Il Signore misericordioso poteva ben mandare a qualcuno l'ispirazione di comprarti quei....

 GIULIA chiama.

 Nennele.

 GIOVANNI.

 Ora?

 GIULIA.

 Bisogna battere il ferro mentre è caldo. Vedrai che ordine ti metto io qui dentro. E senza far la pittima.

 

 SCENA TERZA.

 Detti e NENNELE.

 NENNELE.

 Hai chiamato? È venuto Massimo?

 GIOVANNI.

 Non ancora.

 NENNELE.

 Il treno arriva alle nove. Sono le undici.

 GIOVANNI.

 Oh colla burrasca di ieri e di stanotte! Magari è nevicato sulla montagna. Avrà perduto il treno.

 NENNELE.

 Avrebbe telegrafato.

 GIOVANNI.

 O si sarà trattenuto in città per i suoi affari.

 NENNELE.

 No, prima viene qui.

 GIULIA.

 Tuo padre ti voleva dire....

 GIOVANNI.

 Lascia a me.

 Trae Nennele in disparte.

 Nennele, mammà desidera di tenere lei d'ora in avanti il governo della casa.

 NENNELE.

 E tu glie lo dai?

 GIOVANNI.

 È un desiderio legittimo.

 NENNELE.

 Giusto. È subito fatto. Ecco qui.

 Va al tavolino per aprire il cassetto.

 GIOVANNI le va vicino, piano.

 Te n'hai per male?

 NENNELE.

 No.

 GIOVANNI c.s.

 Per la pace.

 NENNELE.

 Sì.

 GIOVANNI.

 Sorridimi, cara, sorridimi.

 NENNELE.

 Come sei buono!

 GIOVANNI c. s.

 E.... badaci ancora.

 NENNELE c.s.

 Non temere.

 A Giulia.

 Qui ci sono sessantatre lire e trenta centesimi. Qui c'è il libro delle spese, e questi sono i libretti dei fornitori.

 GIOVANNI.

 Vi annunzio che domenica vi conduco tutt'e due a Chamonix.

 GIULIA.

 Era tempo.

 NENNELE.

 A far che?

 GIOVANNI.

 È cosa intesa con Massimo. Massimo inaugura domenica il suo primo tronco di ferrovia. Sono stanco. Due giorni d'aria fresca mi faranno bene. Ne ho di bisogno.

 NENNELE.

 Tu. Ma noi?

 GIULIA.

 I paperi menano le oche a bere.

 GIOVANNI.

 Non me la godo da solo.

 A Nennele.

 Non darti pensiero della spesa. C'entra.

 NENNELE.

 Ne vanno tanti!

 GIOVANNI.

 Avara. Fidati di questo dissipatore. So quello che mi dico. Quando viene Massimo me lo mandi giù nello studio.

 S'avvia.

 NENNELE.

 Sì.

 Via Giovanni.

 

 SCENA QUARTA.

 NENNELE e GIULIA.

 NENNELE.

 Dimenticavo. Questa è la chiave del cassetto. Sarà bene tener chiuso.

 GIULIA.

 Che vuoi dire?

 NENNELE.

 L'altra settimana mi son mancate trenta lire. Tre giorni fa mi sono accorta di non aver più quella treccina d'oro che mi aveva regalato la zia Irene. Di Milano l'ho portata di sicuro. Ma da poi che siamo qui non m'era più occorso di metterla. Chissà da quando è scomparsa. Ieri l'altro avevo dato ordine al cassetto del comò, e avevo segnato bene il posto di ogni cosa, per accorgermi se altri ci toccasse. E ieri mi son trovato mancare quella cornice d'argento per fotografie. Ti ricordi?

 GIULIA.

 Mi pare, sì. Un orrore. Non mi piaceva.

 NENNELE.

 Ad ogni modo....

 GIULIA.

 Con quelle persone di servizio a buon mercato!

 NENNELE.

 Marta è fedele.

 GIULIA.

 Tante cose non si trovano sul momento e poi saltano fuori.

 NENNELE.

 L'ho rimessa ieri l'altro a suo posto.

 Con aria leggermente ironica.

 A te non è mai mancato nulla?

 GIULIA.

 Perchè sorridi?

 NENNELE.

 Domando se ti sei mai accorta....

 GIULIA.

 Oh chissà quante cose. Ma io mi fido di tutto e di tutti. A me anche un bambino potrebbe farla.

 NENNELE.

 Già.

 

 SCENA QUINTA.

 Dette, GIOVANNI, HELMER STRILE.

 GIOVANNI.

 Giulia. Guarda, c'è qui un signore che domanda di te.

 GIULIA premurosa.

 Helmer.

 HELMER.

 Domando scusa dell'ora indebita.

 A Giulia accennando a Giovanni.

 Il signor Rosani? Mi fate l'onore.

 GIULIA.

 Come? Non.... Oh! Giovanni.--Helmer Strile, un grande maestro.

 HELMER.

 Onorato.

 GIOVANNI.

 La ringrazio.

 GIULIA a Nennele.

 Helmer Strile.

 A Helmer.

 La figlia di mio marito. Sapete che mi hanno mandato indietro tutti gli studi?

 HELMER.

 Vengo appunto per questo. Dove sono?

 GIULIA.

 Eccoli.

 Conduce Helmer presso la credenza.

 GIOVANNI piano a Nennele.

 Maestro di che?

 NENNELE c. s.

 È un pittore. Si danno di maestro fra di loro.

 GIOVANNI.

 È già venuto altre volte?

 NENNELE.

 In casa mai.

 GIOVANNI.

 Ti piace a te?

 NENNELE.

 No.

 GIOVANNI.

 Nemmeno a me....

 A Helmer.

 Con permesso. Io devo scendere.

 HELMER.

 Prego, prego.

 Via Giovanni.

 

 SCENA SESTA.

 GIULIA, HELMER e NENNELE.

 NENNELE prende un libro sul tavolino e va a sedere nel vano della finestra.

 HELMER.

 Dovevano essere compresi nella lista del Circolo. Ma la combriccola ginevrina non ne volle sapere. Lodano, ma dicono che voi siete qui da tre mesi soltanto e che potete aspettare.

 GIULIA.

 Aspettare! Lascierò l'arte io.

 HELMER.

 Non dite cose sacrileghe. L'arte non si lascia. È nel sangue. Per fortuna, un amico mio li ha visti, se n'è innamorato e mi ha incaricato di comprarne.

 GIULIA.

 Tutti?

 HELMER.

 Per ora uno.... o due. Due, due. Per le condizioni tratterò col segretario del Circolo. Fra noi non si può discorrere di queste cose.

 GIULIA.

 Hai sentito, Nennele?

 NENNELE.

 Mi pare. Sì.

 GIULIA.

 Ho venduto due studi. Ho piacere che tu lo sappia.

 NENNELE.

 Chi li ha comprati?

 HELMER con lieve imbarazzo.

 Un mio compaesano. Un grande amatore d'arte.

 NENNELE.

 Ah! Ah!

 HELMER piano a Giulia.

 Non vi si vede più. Sono venuto due mattine laggiù!

 GIULIA c. s.

 È stata lei.

 A Nennele.

 Mi fai il piacere, Nennele, di scendere dabbasso, dove tengo i miei arnesi di pittura, e di prendermi nella cassetta grande dei colori, quella tavoletta che ci troverai appena abbozzata? Bada che è fresca.

 HELMER.

 Se potessi io.

 NENNELE esce senza dir parola.

 

 SCENA SETTIMA.

 GIULIA e HELMER.

 GIULIA.

 Ho una piccola memoria per voi. Aspettate.

 Corre in camera sua.

 HELMER guarda gli studi.

 Con cento franchi!

 GIULIA torna con un ritratto, formato cabinet, in cornice d'argento, involto in carta velina, lo porge ad Helmer.

 Al maestro ed all'amico.

 HELMER.

 Il vostro ritratto! Com'è bello. Come siete bella! E che squisita cornice. Come v'inquadra bene il candore freddo dell'argento. Una gentile cosa. Grazie.

 Le bacia le mani.

 GIULIA.

 Incartate presto e mettete via.... presto che quella non veda.

 Avviluppa il ritratto nella carta velina. Helmer lo intasca.

 Da otto giorni esce sempre con me, mi accompagna da per tutto. Vi ho veduto l'altra mattina, volevo scendere, ma.... ci veniva anche lei! Una vita!

 HELMER.

 Ho preso l'abitudine di lavorare con voi. Se mi mancate, l'universo svanisce, le cose non hanno più voce nè colore e non mi confidano più nulla.

 GIULIA.

 Come si fa?

 HELMER.

 Avrei trovato un luogo così bello! Sull'altra sponda del lago! Un recesso patetico e solenne.

 GIULIA.

 Non me ne parlate.

 HELMER.

 Possibile che non vi riesca di liberarvi un momento? Vorrei che lo vedeste.

 GIULIA.

 Dov'è?

 HELMER.

 Ah, no. Vi ci voglio condurre io.

 GIULIA.

 Impossibile con voi.

 HELMER.

 Mi avete tolto ogni pace.

 GIULIA.

 Non devo ascoltare queste parole. È lontano?

 HELMER.

 No. Verrebbe anche il mio vecchio compagno. Mi lasciate sperare?

 GIULIA.

 Vorrei. Non domandate di più. Non sono libera.

 HELMER.

 Ma non va mai fuori la signorina?

 GIULIA.

 Due volte la settimana ha una lezione in città.

 HELMER.

 Quando? Domani?

 GIULIA.

 Domani ce l'ha.

 HELMER.

 Vi aspetto al Circolo? A che ora?

 GIULIA.

 No, no, domani non voglio.

 HELMER.

 Perchè?

 GIULIA.

 Giorno di venerdì. Mai.

 HELMER.

 Sabato.

 GIULIA.

 Non ha lezione.

 HELMER.

 Domenica.

 GIULIA.

 Domenica. Domenica forse potrei.... È qui che viene. Parlate forte.

 HELMER.

 I realisti non vogliono capire che il simbolo....

 

 SCENA OTTAVA.

 NENNELE e detti.

 NENNELE entra senza parlare e va a sedere dov'era prima.

 GIULIA.

 Ebbene?

 NENNELE.

 Non c'era nessuna tavoletta, nè abbozzata, nè da abbozzare.

 GIULIA.

 Non hai trovato? Nella piccola cassetta.

 NENNELE.

 Mi avevi detto nella grande, ma ho guardato anche nella piccola.

 GIULIA.

 È strano.... perchè....

 NENNELE.

 Oh, mamma!

 HELMER.

 Posso portarli via addirittura questi studi?

 GIULIA.

 Come volete. Ve li incarto.

 Prende due studi.

 Questi due?

 HELMER.

 Sono tutti belli. Scegliete voi.

 

 SCENA NONA.

 MASSIMO e detti.

 MASSIMO.

 Gran ritardo.

 GIULIA.

 O Max.

 MASSIMO.

 Buon giorno, zia.

 A Nennele.

 Come va?

 NENNELE.

 Ti aspettavo.

 MASSIMO.

 Mille guai.

 Vede Giulia coi due studi in mano.

 È la tua pittura quella?

 GIULIA.

 A te non piacerà.

 MASSIMO.

 Fai vedere. Mi piace.

 GIULIA.

 Davvero?

 MASSIMO.

 Mi piace proprio. Non so se tu deva pigliarlo per un elogio.

 HELMER.

 L'arte si sente, non si ragiona.

 MASSIMO.

 Scusi, signore, io la ragiono. Mi piace la pittura che non capisco e mi piace perchè non la capisco.

 HELMER.

 La penetrazione dell'occulto.

 MASSIMO.

 Eh?

 HELMER.

 Dico: la penetrazione dell'occulto.

 MASSIMO.

 Ecco. Se quello che lei dice fosse in pittura, mi piacerebbe. I quadri che parlano chiaro sono sempre quelli. Comandano loro. È un bosco. È un prato. E io non sono sempre disposto a compiacermi di un bosco e di un prato. Invece in questi, ci vedo quello che voglio, secondo gli umori del momento. Comando io.

 NENNELE.

 Bravo Massimo. Le migliori pitture sono le macchie dei muri.

 HELMER.

 Oh!

 MASSIMO.

 Vero, vero. La mattina allo svegliare le guardo e ci vedo delle nubi, dei dromedarii, delle grotte, un imperatore, una focaccia....

 GIULIA spettosa.

 Arte economica.

 Stende un foglio di carta sulla tavola.

 HELMER.

 Un momento.

 Leva il ritratto di tasca.

 Ci metto anche....

 GIULIA piano.

 Badate.

 Helmer fa il pacco.

 MASSIMO a Nennele.

 Credevo di non arrivare. Non c'è stato anche qui un tempo scellerato?

 NENNELE.

 Sì.

 GIULIA davanti alla tavola per nascondere Helmer.

 Ieri e stanotte.

 MASSIMO.

 Oh, lassù. Disastri. L'Arve straripato, due ponti crollati, case rovinate, tre persone travolte nella corrente....

 NENNELE.

 Morte?

 MASSIMO.

 Oh! Chi ci casca! In mezzo minuto! Nemmeno il tempo di affogare! Sbattuto ai massi ed ai tronchi....

 GIULIA a Helmer che ha fatto il pacco.

 A me. Tenete. Io lego.

 NENNELE.

 Vedremo le traccie domenica salendo a Chamonix.

 MASSIMO.

 Ah, ci venite poi?

 GIULIA.

 Per mio conto ho pensato di no.

 Si mette per legare il pacco che Helmer tiene in mano.

 NENNELE.

 Come? Eri tu che insistevi.

 GIULIA.

 A me non piace sfoggiare virtù al primo momento. Rifletto e faccio poi per il meglio.

 NENNELE.

 Già

 Il ritratto scivola dal pacco e cade.

 MASSIMO a Helmer.

 Guardi.

 Lo raccoglie.

 GIULIA glielo strappa di mano.

 NENNELE ha veduto e scoppia in una risata.

 MASSIMO a Nennele.

 Che c'è?

 NENNELE ridendo.

 Nulla.

 GIULIA incarta e lega in furia.

 Là. Così non scapperà più.

 A Helmer.

 A voi. Vi accompagno fino all'uscio dell'orto.

 HELMER.

 Grazie. Signorina. Signore.

 Via Helmer e Giulia.

 

 SCENA DECIMA.

 Massimo, NENNELE poi GIULIA.

 MASSIMO.

 Mi spieghi?

 NENNELE.

 Mi fa schifo, schifo, schifo. S'è fatta comprare due sgorbi da quel bel signorino, che le fa il patetico intorno. Ha capito che era lui il compratore.... lui stesso moriva dalla voglia di tradirsi. M'hanno mandata via con un pretesto da collegiali. Che abbiano macchinato non so, ma lei, lei che prima era pazza per andare domenica a Chamonix e mi aveva rimbeccata per certe mie osservazioni, dopo.... hai sentito.... la saviezza! Ah, che anima bassa! E io ho passato una settimana a fare l'odioso e stupido mestiere di cane da guardia. Ho fatto questa ridicola cosa. Te la immagini eh? Una ragazza della mia età, che prende in custodia la virtù della sua matrigna.... Ti stupisce ch'io parli così? Non devo sapere? Non devo vedere? Ah! Tutte sanno e tutte vedono. Va là. Le commedie che c'inibiscono in teatro, le vediamo in casa, in casa, in casa. Solo mi fa meraviglia che m'offendano ancora. Di' la verità che ti sembro un piccolo essere corrotto e grottesco! Che pietà! Che ribrezzo! Che pensi di me, Massimo.... che pensi di me?

 MASSIMO.

 Imparo. Mi accorgo che il mio genere di vita, mi ha lasciato ignorare molte cose. Ma quello che penso di te, non ti può spiacere. Trovo molto salutare la tua rivolta.

 NENNELE.

 Non ne posso più. Se tu sapessi le idee che mi vengono in certi momenti! E mi sono anche alienato l'animo di Tommy. Tommy, che ha un sentimento così squisito dell'eleganza, deve aver trovate tanto misere e sciocche le mie pretese e la mia condotta. E si è voltato dalla parte di mammà! Se la intendono. Sorridono insieme, discorrono fra di loro, tacciono quando arrivo....

 MASSIMO.

 Ne sei gelosa?

 NENNELE.

 Meno di quanto avrei creduto.

 MASSIMO.

 L'orgoglio!

 NENNELE.

 Non mi capisci. Ne sono rattristata però. Tu sai nulla di Tommy?

 MASSIMO.

 No. Novità?

 NENNELE.

 Non so.

 MASSIMO.

 Ci attende, al suo ufficio?

 NENNELE.

 Credo. Se ne va tutte le mattine, rientra per la colazione, torna ad uscire, fino all'ora del pranzo. Ma ha l'aria scontenta. Ho fatto tanto per infondergli una volontà allegra. Ho cercato di volere per lui. Tu mi dicevi un giorno che la volontà può ogni cosa.

 MASSIMO.

 Bene applicata.

 NENNELE.

 Tu credi di poter sempre conseguire quello che vuoi?

 MASSIMO.

 Quasi sempre. Col tempo e col silenzio.

 NENNELE.

 Credi che potrei anch'io?

 MASSIMO.

 Credo di sì. Nei limiti del non assurdo. È certo che se tu volessi fare un uomo forte di Tommy.... che ha un sentimento così squisito dell'eleganza! E poi in te c'è ancora il dissidio fra gli istinti.... o meglio fra le abitudini e la ragione.

 NENNELE.

 Non mi capisci.

 MASSIMO.

 Ad ogni modo, non stancare la volontà, a cose vane. Chi si vuol perdere lascia che si perda. Che vuoi fare colla tua matrigna per esempio? Io credo che tuo padre l'ha pesata e giudicata, e che domanda una cosa sola, che non lo distragga dal suo lavoro.

 NENNELE.

 Non senti la ribellione?...

 MASSIMO.

 Vuoi ribellarti contro le foglie che il vento disperde? Trattienile se puoi. Hanno tanta grazia, e tanta eleganza, e non sai dove vanno a finire. Quella gente là non finisce. Nessuno farà mai la bricconata concludente: svolazzano di viltà in viltà e dileguano nella viltà universale. Un bel giorno, ti volti, non ci sono più.

 NENNELE.

 Così la pensi anche di Tommy?

 MASSIMO.

 Non so ancora. Volevo passare stamani dal mio amico per averne notizie. Ma con quel ritardo! Gli ho telegrafato dall'ultima stazione, che me ne telegrafasse qui. Sentiremo.

 GIULIA entra dal fondo.

 NENNELE appena la vede, a Massimo.

 Guarda che il papà ti aspetta nello Studio.

 Massimo s'avvia.

 Appena sai nulla vieni a dirmelo, eh?

 Via Massimo.

 

 SCENA UNDICESIMA.

 Giulia e NENNELE.

 GIULIA.

 L'hai mandato via per rimaner sola con me?

 NENNELE.

 No. Il papà aveva detto di mandarglielo.

 GIULIA.

 Si può sapere il perchè di quella risata sconveniente?

 NENNELE fa per andarsene.

 GIULIA.

 Vieni qui.

 NENNELE.

 Mammà, è meglio che tu mi lasci andare.

 GIULIA.

 So quello che pensi. Ci sarà una sola cornice d'argento al mondo!

 NENNELE.

 Non parliamo di queste cose. È così volgare. Non ti dico nulla, non voglio saper nulla.

 GIULIA.

 Hai creduto che fosse la tua eh?

 NENNELE.

 Lasciami andare. Non parliamo. Mi ripugna.

 GIULIA.

 Lo sospettavi. Mi avevi fatto il tuo bravo interrogatorio.

 NENNELE.

 Era la mia, l'ho riconosciuta. Sospettavo prima di parlartene. Dopo avertene parlato ne fui certa. Ieri, passando ti ho veduta entrare in camera mia. Sono scesa nell'orto, mi son messa a cantare per non darti sospetto. Tu hai fatto capolino fra le tende. Sono risalita dopo qualche minuto, ho visto aperto il mio cassetto e mi sono accorta dì ogni cosa. Ho voluto parlartene per mostrarti che stavo sull'avviso. Non sarei mai più tornata su questo discorso.

 GIULIA.

 Inventi. Non è vero che io sia entrata in camera tua.

 NENNELE.

 Tommy ti ha veduto uscirne.

 GIULIA.

 Avrò aperto l'uscio per cercarti.

 NENNELE.

 Se ti piaceva potevi domandarmela.

 GIULIA.

 Non mi piaceva.

 NENNELE.

 Infatti. Per l'uso cui la destinavi....

 GIULIA.

 Quale uso? Ora ne viene un'altra. Quale uso? Volevo mostrare la mia gratitudine a chi si è dato la briga d'insegnarmi l'arte. Ho incorniciato, del mio, un mio ritratto. Vedi che te lo dico, tanto è innocente. Era un mio ritratto. Tu non lo sapevi nemmeno.

 NENNELE.

 Si capiva.

 GIULIA.

 Ne capisci tu delle cose!

 NENNELE.

 Molte, più che non credi.

 GIULIA.

 Ma sì. È da un pezzo che mi stai sulle piste. Bel rispetto! Fingevo di non accorgermene per riguardo a quel pover uomo di tuo padre.

 NENNELE.

 Eh.

 Sorriso amaro.

 GIULIA.

 Ma ora che hai osato sospettarmi, voglio che si vada in fondo. Luce, luce.

 NENNELE.

 No, mammà, no, non facciamo guai.

 GIULIA.

 Niente, niente, si deve venire in chiara. Prove ci vogliono. Mi accusi? Prove. Tuo padre giudicherà.

 NENNELE.

 Te ne prego.

 GIULIA.

 Hai paura, eh?

 NENNELE.

 Paura?!

 

 SCENA DODICESIMA.

 TOMMY e dette.

 NENNELE.

 Ah, Tommy. Vieni, vieni. Non potevi capitar meglio.

 A Giulia.

 Ti rimetti in Tommy?

 GIULIA.

 Altro.

 TOMMY.

 Cos'è stato?

 GIULIA.

 È stato che tua sorella mi accusa di frugare nei suoi cassetti. Dice che tu mi hai veduto ieri, prendere....

 NENNELE.

 No, prendere, no. Tu negavi di esser stata in camera mia: ho detto che Tommy ti ha veduto uscirne.

 TOMMY.

 Ma che questioni sono queste? Andiamo, io non so nulla.

 NENNELE.

 Oh, Tommy. Non evitare di rispondere. Vedi bene! Vuoi che possa dire che ho mentito? Ieri ti ho incontrato qui quando risalivo dall'orto. Ti ho domandato.... mi ricordo che l'ho fatto col tono il più indifferente, perchè non volevo metterti in sospetto. Ti ho domandato se avevi veduto mammà. Non volevo correre il rischio di entrare in camera e di trovarcela ancora. Mi avrebbe tanto imbarazzato! E tu mi hai risposto....

 TOMMY è sempre stato impassibile guardando in aria.

 NENNELE fissandolo.

 Non è vero?

 TOMMY.

 Non ricordo.

 GIULIA trionfante.

 Ah!

 TOMMY piano a Giulia,

 Taci.

 NENNELE.

 Non ricordi nemmeno di esser stato tu ad ispirarmi il primo dubbio....

 TOMMY.

 Che dubbio?

 NENNELE.

 Oh, ti sarà passato di mente, Tommy. Hai la memoria così labile!

 TOMMY.

 Finiamola, eh?

 NENNELE.

 No, no, anche questo va detto, per misurare fin dove vanno le mie invenzioni. Otto giorni fa, proprio l'altro giovedì, ti avevo parlato di trenta lire....

 TOMMY.

 Tu sogni.

 NENNELE.

 Mammà, ti domando perdono, sono una bugiarda.

 GIULIA.

 Vedi?

 TOMMY piano a Giulia.

 Ti prego....

 GIULIA.

 Mi basta, mi basta.... Imparerai.... Mi basta....

 Va in camera sua.

 

 SCENA TREDICESIMA.

 TOMMY, NENNELE poi MASSIMO.

 NENNELE dopo un silenzio.

 Povero Tommy. Quanto ti deve essere costato!

 TOMMY commosso trattenendo a stento le lacrime e con grande amarezza.

 Tu sei la persona cui voglio più bene sulla terra.

 NENNELE.

 Lo so.

 TOMMY.

 Non dirmi nulla.

 Va a sedere al tavolino e vi appoggia la testa.

 MASSIMO dal fondo con un foglio in mano.

 Nennele.

 TOMMY.

 Oh!

 Fa per levarsi ed andarsene.

 NENNELE a Tommy.

 Stai lì, stai lì, lo mando via.

 TOMMY torna a mettersi colla testa sul tavolino.

 NENNELE va a Massimo, lo tira in disparte e gli dice piano.

 Lasciaci un momento.

 Lo guarda.

 Come sei pallido. Cos'è accaduto?

 MASSIMO le dà un telegramma.

 Leggi. È di quell'amico mio dove avevo collocato tuo fratello.

 NENNELE legge con crescente dolorosa maraviglia.

 MASSIMO riprende il telegramma.

 C'è andato un giorno solo.

 Fa un passo verso Tommy.

 NENNELE.

 Non gli parlare. Lasciami.... L'hai detto al papà?

 MASSIMO.

 Non ne ho avuto il coraggio.

 NENNELE.

 Scendi.... scendi lì dabbasso, nel prato. Ti chiamerò poi.

 MASSIMO.

 Sì.

 Via.

 

 SCENA QUATTORDICESIMA.

 TOMMY e NENNELE.

 NENNELE va a Tommy, gli solleva la testa e lo bacia.

 Che sarà di te? Che sarà di noi?

 TOMMY.

 Che ti voleva Massimo?

 NENNELE.

 Mi ha fatto leggere una lettera di quel suo amico. Ci sei andato un giorno solo.

 TOMMY s'alza e s'allontana.

 E già. È così.

 NENNELE.

 Sta qui.... sta qui vicino a me.... che parliamo.

 TOMMY.

 A che serve?

 NENNELE.

 Oh a nulla. A soffrire un po' di più. Mammà lo sapeva?

 Tommy fa cenno di sì col capo.

 NENNELE.

 Era la tua confidente?

 TOMMY.

 Ha indovinato.

 NENNELE.

 Io no. Non avrei mai indovinato. Dove andavi tutte quelle ore che stavi fuori di casa? Lo vuoi dire dove andavi? Oh, puoi parlare, sai. Sono una ragazza a cui si possono dire le cose. Andavi da quella signora? Ne sei innamorato?

 TOMMY fa cenno di no.

 NENNELE.

 Un giorno solo hai durato! Ti stancava? Ti sentivi umiliato eh? Come io alla prima lezione. Ti pareva una cosa meschina e grossolana, O forse lo pensavi già da principio che non avresti durato a quel lavoro?

 TOMMY.

 Se tu sapessi la pena che mi fa, solo il tuono della tua voce!

 NENNELE.

 Lo credo, mi faccio tanta pena a me stessa. Siamo stati troppo insieme noi due. E tanto bene. Se ti perdi è finita anche per me. È la prima volta che non indovino i tuoi pensieri. C'intendevamo tanto. Quando il papà ha ripreso moglie, te ne ricordi, non abbiamo detto una parola.... mai.... nè di lui, nè di lei. Solo mi conducevi a passeggio tutte le mattine. C'intendevamo tanto! Eri buono.

 TOMMY.

 Facile!

 NENNELE.

 Sei buono.

 TOMMY sorride amaro.

 NENNELE.

 Lo pensavi già da principio, di', che non avresti durato a quel lavoro? Fino da quando hai detto a Massimo che lo accettavi?

 TOMMY.

 Perchè insisti?

 NENNELE.

 Non so. Mi pare che tutto è lì.

 TOMMY.

 Non capisco.

 NENNELE.

 Mi pare che tutto l'avvenire è lì. Mi pare che è la domanda più importante che ti posso fare. Non so spiegartelo. Mi viene così.

 TOMMY.

 È strano che mi domandi una cosa che m'è venuta in mente tante volte in questi giorni. Vuoi dire, se ho saputo volere almeno un momento.

 NENNELE.

 Forse. Sì. Almeno un momento.

 TOMMY.

 Difficile! Quando ho accettato ero persuaso di volerci durare.... Ma, se mi hai visto, mi son messo subito a scrivere un biglietto per mandarlo laggiù dove mi aspettavano a colazione. E mentre scrivevo, sentivo una voce ironica dentro di me: Bravo. Tieni una porta aperta. E ero stupito che la decisione non m'avesse costato più sforzo. Mi dicevo: Al momento buono vorrò. Contavo che le cose mi avrebbero preso. Ci sono andato. Il padrone mi ha fatto visitare tutta la fabbrica. Bello! Un apparato di energie delicate e sicure. Poi mi ha condotto nel suo studio e mi ha dato a scrivere due o tre lettere.... da nulla. Nulla mi ha colpito. Nessuna fatica, nessun disgusto.

 NENNELE.

 Nessun ardore.

 TOMMY.

 E l'indomani non sono tornato.

 NENNELE.

 Hai combattuto?

 TOMMY.

 No. Non ho mica deciso di non tornarci. Non ci sono tornato.

 NENNELE.

 Le cose non ti avevano preso.

 TOMMY.

 No.

 NENNELE.

 Bisogna darsi alle cose. Che conti di fare?

 TOMMY.

 Non voglio pensarci.

 NENNELE.

 Puoi comandarti di non pensare?

 TOMMY.

 Il pensiero è lì sempre, ma ne faccio passare degli altri davanti. Non ho imagini profonde. Mi vedo come in uno specchio. Come vedrei una persona indifferente. So quello che avverrà. Non farò nulla perchè avvenga, non farò nulla perchè non avvenga. Mi abbandono alla corrente.

 NENNELE come proseguendo un suo pensiero.

 Alla corrente dell'Arve, in piena.... che non dà tempo neanche di affogare. Sbattuti ai massi ed ai tronchi....

 TOMMY.

 Che dici?

 NENNELE.

 Nulla. Mi tornano in mente delle parole di Massimo.... tu hai nominato la corrente.... e.... Non ci badare. Cose mie.

 TOMMY.

 Il papà.... è informato?

 NENNELE.

 Non ancora.

 TOMMY.

 Ti è penosa eh la convivenza con mammà?

 NENNELE.

 Oh! Oramai.

 TOMMY.

 È un'incosciente. Piomberà come me, di caduta in caduta....

 NENNELE.

 Tu non puoi più dirne male. Te la sei alleata.

 TOMMY.

 Mi disprezzi tanto!

 NENNELE non risponde.

 TOMMY.

 E non sai ancora. Se tu sapessi.... Devo dirti ogni cosa? Vuoi? Come ai tempi d'una volta?

 NENNELE.

 Dimmi, sì.... Dimmi tutto. È una forza dir tutto. Quanto più ti costa tanto più devi parlare. Chissà. Dimmi presto.... Tommy.

 TOMMY.

 Mi viene in mente una arietta di Metastasio: Voce dal sen fuggita....

 NENNELE.

 Oh miseria!

 TOMMY cupo e violento.

 Devo dei danari ad una donna. Capisci? Molti. Non glie li ho cercati....

 NENNELE.

 Non scusarti.

 TOMMY.

 È vero. Bisogna dirla intera la verità. Il male ed il bene. Me li ha offerti.... ha insistito.... perdevo, volevo rifarmi.... avrei dato dieci anni di vita per trovare.... e li ho trovati là facili facili. Tutto facile è stato nella mia vita. Tutto facile fino dal principio, e continuamente, e sempre: facile il vivere, facili le cognizioni, facili i piaceri, facili l'ossequio e la benevolenza, facile la pietà, facili i vizi.... una cosa sola difficile.... la volontà, ma non mi occorreva. Fino a tre mesi addietro, la volontà per me si chiamava o consuetudine o capriccio.... il giorno che è bisognato volere...

 NENNELE.

 Eri arrugginito.

 TOMMY.

 Oh altro che arrugginito.... Mancava la ruota, mancava il congegno.

 NENNELE.

 Non potrai volere neanche il male.

 TOMMY.

 Oh il male.... lascia fare a lui. C'è chi lo vuole per me.

 NENNELE.

 Quanto devi?

 TOMMY.

 Inutile.

 NENNELE.

 Se scrivessimo alla zia che è tanto ricca.

 TOMMY.

 Mi manderebbe una spilla da cravatta.

 NENNELE.

 Li domando a Massimo.

 TOMMY.

 Te li darebbe certo. Ma poi! Ricomincerei da capo. Tanto vale, dare il tuffo, una volta per sempre.

 NENNELE fissandolo con occhi sbarrati.

 Il tuffo!

 TOMMY ridendo.

 Non nell'acqua, sai.... Hai creduto che parlassi d'ammazzarmi? Che! Non siamo di quelli.

 NENNELE.

 No eh?

 TOMMY.

 Il tuffo nei milioni. Pago. Me la sposo.

 NENNELE inorridita.

 Tu sposi quella donna...?

 TOMMY.

 Promessa data. Fra otto giorni.

 NENNELE.

 Fra otto giorni ti giuro che non la sposerai.

 TOMMY.

 Chi può impedirmelo?

 NENNELE.

 Vedrai.

 TOMMY.

 Bada che se Massimo mi dice una sola parola....

 NENNELE.

 No....

 TOMMY.

 E anche ti consiglio di non dir nulla al papà. Non gioverebbe. Inutile affliggerlo innanzi tempo. Se lo sapesse.... me ne andrei di casa sull'attimo. Sono libero. A cose fatte.... lascieremo Ginevra.... e lo saprà.

 NENNELE.

 Dove vai ora?

 TOMMY.

 Là.

 NENNELE.

 Addio, Tommy.

 TOMMY.

 Tu non mi rivolgerai mai più la parola eh?

 NENNELE.

 Non sai quello che dici! Addio, Tommy. Addio, povero Tommy.

 TOMMY esce precipitoso.

 

 SCENA QUINDICESIMA.

 NENNELE poi MASSIMO.

 NENNELE rimane fissa, immobile, ritta accanto alla tavola. Con movimento incosciente batte colle dita sulla tavola. Guarda innanzi a sé, nel vuoto.

 Tutto via.... Tutto via.... tutto è andato. Finito!

 Si passa ripetutamente una mano sulla testa come carezzandosi i capelli.

 Stassera.

 MASSIMO.

 L'ho veduto uscire. Non mi chiamavi.

 NENNELE.

 È vero. Perdonami.--Sai? Sposa quella donna.

 MASSIMO.

 Non hai potuto dissuaderlo?

 NENNELE.

 Non ho nemmeno tentato. Così crolla questa casa. Lo sfacelo.

 MASSIMO.

 Tuo fratello non è tutta la casa.

 NENNELE.

 Oh il resto! Mammà se ne va anch'essa per altra via. Ne ho viste oggi delle cose. Una giornata piena d'insegnamenti.

 MASSIMO.

 E tuo padre?

 NENNELE.

 Sì. Certo.

 MASSIMO.

 Così retto, così buono.

 NENNELE.

 È vero. E vorrei mettermi in ginocchio davanti a lui, colle mani giunte e che vedesse l'amore che gli porto. Ma ci sono dei momenti in cui tutte le verità si affacciano nude e inesorabili. E bisogna riconoscerle. È debole anche lui.

 MASSIMO.

 No.

 NENNELE.

 Non ha l'energia che vince le cose e domina gli animi. Tu sei più forte di lui mille volte.

 MASSIMO.

 Non credo. Io ho l'energia che intraprende. Egli ha quella che resiste. Che è la più difficile: quella che dà meno gioie.

 NENNELE.

 O Massimo, se tu sapessi come mi rimorde dirti queste cose. Sono così piccole cose. Ma bisogna che tu le sappia, perchè resti tu solo a quel poveretto.

 MASSIMO.

 Io solo?!

 NENNELE.

 Vedi? Stamattina, mi ha tolto il governo della casa, per darlo a mammà! Mi fa sorridere, pensare che ti racconto.... Sono tanto lontana da questo. Me lo ha tolto.... e non glie ne faccio rimprovero, ma poi, subito è venuto quasi a scusarsi, e a dirmi piano che sorvegliassi ancora!... Eh! Eh! Eh!

 MASSIMO.

 Come sei orgogliosa!

 NENNELE.

 O no. Lo mettevo tanto su in alto. Di lui ogni piccola ombra mi ferisce più che le colpe degli altri. So quello che guadagna.... da principio siamo andati giusti giusti ma poi da un mese spendiamo molto di più.... e glie l'ho detto.... e ne ha riso. Miserie, miserie mie pensarle e dirle, ma per lui si sgretola l'intonaco, per gli altri cadono i grossi massi. Lo sfacelo.

 MASSIMO.

 Vuoi essere mia moglie, Irene?

 NENNELE.

 Non accetto elemosine.

 MASSIMO.

 Non vuoi?

 NENNELE.

 No.

 MASSIMO.

 Non puoi volermi bene?

 NENNELE.

 Non è questo. Non credo che tu me ne voglia.... di quello. Non credo che tu sia disceso mai dentro l'anima mia.

 MASSIMO.

 Oh, fino in fondo.

 NENNELE.

 Sì?

 MASSIMO.

 Cos'è che ti ride così nel fondo della pupilla?

 NENNELE.

 Trovi che ride?--Ti ringrazio però, sai, Massimo.

 Lunga pausa.

 Stassera torni a Chamonix?

 MASSIMO.

 Per forza. Ho tanto da fare. Perchè me lo domandi?

 NENNELE.

 Per nulla. Così.

 MASSIMO va verso l'uscita.

 NENNELE.

 Mi lasci?

 MASSIMO.

 Sì. Ho bisogno di scendere e di camminare.

 NENNELE.

 Vuoi che scenda con te?

 MASSIMO.

 No. Ho bisogno di essere solo.

 NENNELE.

 Vai via offeso?

 MASSIMO.

 No. Passeggio lì sotto.

 Esce.

 NENNELE tristamente.

 Non ha capito.

 Cala la tela.

 

 ATTO QUARTO.

 La stessa scena.

 

 SCENA UNICA.

 È notte di luna. Ma questa non entra nella stanza perchè ci sono le persiane chiuse. Lampada accesa con coprilume verde sulla tavola di mezzo dove GIOVANNI sta scrivendo. NENNELE entra con cautela dalla sua camera.

 GIOVANNI.

 Eh?!

 Si volta verso l'uscio di Nennele e sta in ascolto.

 NENNELE dritta rasente il muro è rimasta immobile.

 GIOVANNI.

 Oh.

 Scuote le spalle e riprende il lavoro.

 NENNELE passa in punta di piedi quanto può più lontano da suo padre, avviata all'uscita. Giunta sull'uscio si volta e manda un bacio a Giovanni. Fa per aprire. Il saliscendi cigola.

 GIOVANNI.

 Ma chi è?

 S'alza.

 Chi è?

 Leva il coprilume.

 NENNELE ha aperto ed è già scivolata di là.

 GIOVANNI.

 Nennele.

 L'insegue, la raggiunge, la riconduce.

 Che vuol dire? Che vuol dire? Dove andavi?

 NENNELE ha uno scialle oscuro in testa, è agitata.

 Non potevo dormire.... Volevo scendere all'aria....

 GIOVANNI.

 Non ti senti bene?

 NENNELE.

 Benissimo, sì.... Il caldo.... Non so. Avevo bisogno d'aria.

 GIOVANNI.

 Che hai? Che hai?

 NENNELE.

 Non so.... Avevo bisogno d'aria. Lasciami andare.

 GIOVANNI.

 Qui, qui.

 La conduce presso la grande finestra. Spalanca le persiane. Chiaro di luna nella stanza.

 Siedi lì. Qui dell'aria ne hai quanto vuoi.... e fresca. Non senti freddo?

 NENNELE.

 No.

 GIOVANNI.

 Vuoi un po' di cognac?

 Le mette una mano sulla fronte, ai polsi.

 Hai i polsi che ti battono. Non ti senti bene? Vuoi una tazza di camomilla? Chiamo mammà? Chiamo Marta?

 NENNELE.

 No, non chiamare nessuno. Non ho bisogno di nulla. Sto bene.

 GIOVANNI.

 Tremi tutta.... tremi tutta....

 NENNELE.

 Sto bene, ti dico.... Soffocavo in camera mia.

 È presa da un pianto convulso, gli getta le braccia al collo.

 Oh papà!

 GIOVANNI.

 Che c'è? Che c'è? Mi fai paura.... Nennele! Su, Nennele.

 NENNELE fra le lacrime.

 Lasciami....

 GIOVANNI.

 Piangi, piangi, sì piangi, amore mio. Piangi, che ti farà bene. Mi dirai poi....

 NENNELE si calma, e guarda intorno un po' smarrita.

 GIOVANNI.

 Ti passa un po'? È nervoso. Stai lì quieta. Ti eri già messa in letto?

 NENNELE.

 No. Sono stata un gran pezzo alla finestra di là.

 GIOVANNI.

 Stasera eri così tranquilla. A pranzo hai mangiato. Discorrevi. Quando Massimo stava per andarsene, hai celiato sulla gita che faremo domenica a Chamonix. Hai parlato a mammà con tanta dolcezza. Ne ero così contento! Non ti sentivi nulla allora....

 NENNELE.

 Nulla.

 GIOVANNI.

 Ti rincresceva che non c'era Tommy a pranzo eh? Ma ho piacere che si dia un po' di svago. Tu sai chi siano gli amici che l'hanno invitato?

 NENNELE.

 No.

 GIOVANNI.

 Degli amici, di Milano mi ha detto Mammà.

 NENNELE.

 Sarà.

 GIOVANNI.

 Non è rientrato ancora?

 NENNELE.

 No.

 GIOVANNI.

 È una così bella notte.

 NENNELE sempre un po' trasognata.

 Stavo alla finestra.... Lo aspettavo....

 GIOVANNI.

 Lo aspettavi?! Volevi parlargli?

 NENNELE.

 No.... Aspettavo che rientrasse.... Temevo d'incontrarlo.

 GIOVANNI.

 Incontrarlo?

 NENNELE.

 Uhm....

 Fa una scossa del capo, come chi s'accorge d'aver detto una cosa insana.

 Non è questo che volevo dire.

 GIOVANNI.

 Hai ancora la testa un po' annebbiata.

 NENNELE.

 Forse.

 GIOVANNI.

 Sai cos'è? È il temporale dell'altra notte. Ha lasciato un'afa ieri tutto il giorno. Anch'io me la sentivo nell'ossa.--Quando mi hai dato la buona notte, allora sì, mi è parso di vederti degli occhi straordinari. Così lucenti!

 NENNELE.

 Ora sono rimessa. Rientro in camera mia.

 GIOVANNI.

 Ti accompagno.

 NENNELE pronta.

 No.

 GIOVANNI sorridendo.

 Oh! Oh! Si dice un no a quel modo? A tuo padre? Guarda che tono, madamigella! No! E io dico di sì. Andiamo.

 NENNELE.

 Stiamo qui allora.

 GIOVANNI.

 Che ci sarà in camera tua che non posso vedere? Chissà quali grossi misteri! I nervi sono capricciosi. Vuoi allungarti?

 Le accosta un seggiolone.

 Metti i piedi qui. Così. E stattene quieta. Non hai voglia di parlare eh! Ci terremo compagnia.

 Va alla tavola e si mette per scrivere.

 NENNELE dopo una pausa.

 Che fai?

 GIOVANNI.

 Ho da finire un lavoro.

 NENNELE.

 Anche la notte?

 GIOVANNI.

 Bisogna.

 Silenzio.

 Nennele....

 NENNELE.

 Papà.

 GIOVANNI.

 Quando passavi dianzi, per uscire.... che ho domandato: Chi è? perchè non hai risposto?

 NENNELE.

 Non ho sentito.

 Silenzio.

 Però fai male a vegliare la notte. Ti dà troppo lavoro Massimo.

 GIOVANNI.

 No.

 NENNELE.

 Oh glie lo dirò!

 GIOVANNI.

 Non lavoro mica per Massimo.

 NENNELE.

 Come?

 GIOVANNI.

 Mi hai colto a tradimento, bisogna confessare. È un lavoro in di più che ho preso. Vedevo che lo stipendio non basta.... Ho trovato della brava gente....

 NENNELE.

 Oh!

 GIOVANNI.

 Ma.... Poca cosa.

 NENNELE.

 Da quando?

 GIOVANNI.

 Un mese e mezzo. Non tutte le notti sai. E adesso ho finito, stanotte è l'ultima. Non ho più che da ricopiare la relazione.... Per questo mi son messo qui.... Le altre notti stavo di sotto, nello studio.

 NENNELE s'alza e viene verso suo padre con le mani giunte.

 GIOVANNI.

 Che hai?

 NENNELE.

 Perdonami, papà.

 GIOVANNI.

 Di che? Cos'è che ti devo perdonare?

 Ridendo.

 Queste poche fatiche?

 NENNELE.

 Non è questo. Perdonami.

 GIOVANNI.

 Che occhi mi fai? Gli occhi di stassera quando m'hai salutato. Vieni qui. Cos'è che ti devo perdonare? Che mi hai fatto? Tu. Dove andavi? Perchè non hai risposto quando t'ho chiamata? Hai sentito.... Due volte ho chiamato. Dove andavi? parla. Temevi di incontrare Tommy, hai detto? Cos'è che non posso vedere in camera tua? Ah!

 S'alza.

 NENNELE.

 No, no....

 GIOVANNI.

 Resta lì. E non ti muovere, sai?

 Prende la lampada, va a chiudere a chiave la porta comune e poi va precipitoso, in camera di Nennele.

 NENNELE rimane rigida presso la tavola.

 GIOVANNI torna con una lettera in mano.

 Una lettera per me.

 Depone la lampada.

 NENNELE.

 Non leggere, papà.

 GIOVANNI.

 Non c'è bisogno.

 Getta la lettera sulla tavola.

 Non sei una vagabonda, non fuggivi per andartene via per il mondo. Fuggivi.... per....

 Lunga pausa.

 Tu facevi questa cosa! Tu, Nennele! Hai potuto concepire, hai potuto accogliere questa idea mostruosa. Hai traversato questa stanza, mi hai veduto, saresti uscita di questa casa, dove ci sono io, e saresti.... E domani io sarei andato per il mondo, urlando come un pazzo, alla cerca della mia figliuola, o stanotte stessa t'avrebbero portata qui.... m'avrebbero chiamato.... t'avrei vista.... là.... senza vita.... la mia Nennele.... la mia Nennele!...

 Lunga pausa.

 Perchè? Perchè neh...? Perchè? Cos'è successo? Devo sapere.... devo sapere cos'è successo.... Morire, ah! Che ti ho fatto.... io...? Che ti hanno fatto gli altri? Cos'è che ignoro ancora della mia casa?

 NENNELE.

 Ero pazza.... ero pazza.... non domandare.... ero pazza.

 GIOVANNI.

 Dimmi cos'è che ignoro? Dimmelo. Te lo comando. Tommy?

 NENNELE.

 Anche. Tommy è perduto. Sposa una cattiva donna. Deve! Massimo ti spiegherà. Io non so. L'ho saputo oggi.

 GIOVANNI.

 Dov'è?

 NENNELE.

 Là, credo.... non so.... non so.... So che è perduto senza rimedio.

 GIOVANNI rimane accasciato.

 NENNELE.

 E io ti lasciavo quando avevi più bisogno di aiuto e di conforto, quando eri più solo: e non pensavo a te, e tu pensavi sempre a noi, e vivevi per noi.

 GIOVANNI perseguendo un'idea.

 Si disperdono. Se ne vanno, se ne vanno.

 NENNELE.

 E pensavo male di te, e ti giudicavo male. Sta qui colla mente. Sta qui con me, dammi retta, sentimi, bisogna che mi confessi, bisogna che tu sappia quello che pensavo di te. Il male che mi veniva dagli altri era più grosso e più violento, ma quello che pensavo di te, mi mordeva nel punto più profondo e più delicato dell'anima. Non mi pareva che tu facessi abbastanza per noi. Capisci? Capisci? Non senti nulla di quello che ti dico?!

 GIOVANNI.

 Sì, cara. Sento. Avevi ragione. Non ho fatto abbastanza per voi.

 NENNELE.

 Oh!

 GIOVANNI.

 Non qui, non ora. Qui non potevo fare altro, nè di più. E vedevo, sai, venire le cose. Oh, quante volte! Ma non potevo fare di più. A Milano sì. Quando eravate piccoli. Mi pareva che arricchirvi dovesse bastare.

 NENNELE.

 Se tu sapessi come ti vedo su in alto davanti a me! Che riposo, che sicurezza mi dà il sentire quella tua protezione vigilante. Perchè non si parla mai di queste cose? Perchè non ci diciamo mai tutto? Nessuno dice mai tutto di sè. Fa così bene spalancare l'animo fino al fondo. Nessun dolore, nessuna gioia, potranno mai vincere la dolcezza che provo in questo momento, con te, vicino a te, conoscendo ed adorando. Mi perdoni?

 GIOVANNI.

 Cara. Ti perdono e ti benedico.

 Tiene la sua testa abbracciata sul petto, poi la bacia in fronte. La lascia andare. Passeggia. Va alla finestra. Guarda fuori.

 Che bella notte! Vieni qui. Non hai freddo?

 NENNELE.

 No.

 GIOVANNI.

 Hai detto un no, come lo dicevi da bambina, lungo lungo, con tante vocali. Nooo. Sei poco mutata! Ti rivedo ancora colla faccia....

 Si interrompe per guardar fuori fisso. Poi ripiglia.

 colla faccia d'allora. Sei dimagrata. Eri tanto bella!

 NENNELE.

 Non si dice questo!

 GIOVANNI.

 Tutti si voltavano per....

 Torna a guardare.

 NENNELE.

 Ma che hai? È la seconda volta che ti interrompi. Che guardi?

 GIOVANNI.

 M'era parso di vedere un uomo là sotto gli alberi. Mi sarò ingannato. Tra la luna e le frasche.

 NENNELE.

 C'è. C'è qualcuno.

 GIOVANNI.

 Lo vedi?

 NENNELE.

 Ora sta fermo. È nell'ombra. No.

 Guarda ancora, malinconica.

 No, no.

 GIOVANNI.

 Lo dici con tristezza. Ti rincresce che non ci sia nessuno? Chi credevi?

 NENNELE.

 Ma pensa! Chi vuoi?...

 GIOVANNI.

 Tommy, credevi?

 NENNELE.

 No. Nessuno.

 GIOVANNI.

 Tu non avrai più i cattivi pensieri?

 NENNELE.

 Oh, no. Mai.

 GIOVANNI.

 Non penserai più a lasciarmi? Lasciarmi dovrai pure un giorno. Bisogna sperarlo. Avevo sperato....

 NENNELE lo afferra per un braccio.

 C'è. Eccolo. S'è avvicinato all'ombra della siepe.... per sentirci. Lo vedi?

 GIOVANNI.

 Dove?

 NENNELE.

 Là dietro il cespuglio. Guarda l'ombra che ne getta la luna. Vedi?

 Con esaltazione gioconda.

 È rimasto. Vegliava. È rimasto per me, ha capito.

 GIOVANNI.

 Che dici? Chi è?

 NENNELE.

 Vuoi che lo chiami? Massimo! vieni.

 Cala la tela.

 FINE.
