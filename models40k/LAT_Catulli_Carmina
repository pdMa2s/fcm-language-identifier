


 CATVLLI CARMINA

 Recognouit

 Breuique Adnotatione Critica Instruxit

 ROBINSON ELLIS

 Litterarum Latinarum Professor Publicus

 apud Oxonienses

 Oxonii

 E Typographeo Clarendoniano

 _OXONII_

 _Excudebat Joannes Johnson_

 _Architypographus academicus_

 First Published 1904

 Reprinted 1910, 1919, 1923, 1928, 1937

 Printed In Great Britain

 [FONTES]

 Thuaneus, Paris. 8071: habet Catulli c. lxii: saec. ix

 Sangermanensis, Paris. 14137: anni 1375

 Oxoniensis Bodl. Canon. Lat. 30: saec. xiv

 Romanus (Vat. Ottob. 1829): saec. xiv exeuntis

 Marcianus Class. xii. Cod. Lat. 80: saec. xv

 Bononiensis (Bologna) 2621, Bibliothecae Vniuersitatis: anni 1411/2 Laurentianus primus (Bibl. Laurentiano-Mediceae

 Ambrosianus M. 38, Mediolani: saec. xv

 Colbertinus, Paris. 8234: saec. xv

 Datanus Bibl. Berolinensis (Diez. B. Santen. 37): anni 1463 Brit. Mus. Add. 11,915: anni 1460

 Harleianus 2574: saec. xv

 Harleianus 4094: saec. xv

 Phillippicus 9591, nunc Bodleianus

 Bodl. Lat. Class. e. 15, olim Phillippicus 3364: saec. xv Paris. 7989: anni 1423

 Laur. xxxiii. 12: saec. xv

 _Qui secuntur rarius tantum adhibiti sunt_

 Carpentoractensis 357: saec. xv exeuntis

 Brixianus Bibl. Querinianae A vii. 7: saec. xv

 Parmensis 716: saec. xv

 Bononiensis (Bologna) 2744: saec. xv

 Perusinus = Cuiacianus Scaligeri: anni 1467

 Ashburneri codex I-LXI 127 continens: anni 1451

 CATVLLI CARMINA

 I

 Qui dono lepidum nouum libellum

 arido modo pumice expolitum?

 Corneli, tibi: namque tu solebas

 meas esse aliquid putare nugas;

 iam tum cum ausus es unus Italorum 5 omne acuum tribus explicare cartis

 doctis, Iuppiter, et laboriosis.

 quare habe tibi quidquid hoc libelli

 qualecumque; quod, o patrona uirgo,

 plus uno maneat perenne saeclo. 10

 II

 Passer, deliciae meae puellae,

 quicum ludere, quem in sinu tenere,

 qui primum digitum dare atpetenti

 et acris solet incitare morsus,

 cum desiderio meo nitenti 5 carum nescio quid libet iocari,

 et solaciolum sui doloris,

 [+]credo ut cum grauis acquiescet ardor:[+]

 tecum ludere sicut ipsa possem

 et tristis animi leuare curas! 10 . . . . . . . .

 tam gratum est mihi quam ferunt puellae

 pernici aureolum fuisse malum,

 quod zonam soluit diu ligatam.

 III

 Lugete, o Veneres Cupidinesque,

 et quantum est hominum uenustiorum.

 passer mortuus est meae puellae,

 passer, deliciae meae puellae.

 quem plus illa oculis suis amabat: 5 nam mellitus erat suamque norat

 ipsam tam bene quam puella matrem.

 nec sese a gremio illius mouebat,

 sed circumsiliens modo huc modo illuc

 ad solam dominam usque pipilabat. 10 qui nunc it per iter tenebricosum

 illuc, unde negant redire quenquam.

 at uobis male sit, malae tenebrae

 Orci, quae omnia bella deuoratis:

 tam bellum mihi passerem abstulistis. 15 uae factum male! uae miselle passer,

 tua nunc opera meae puellae

 flendo turgiduli rubent ocelli.

 IV

 Phasellus ille, quem uidetis, hospites,

 ait fuisse nauium celerrimus,

 neque ullius natantis impetum trabis

 nequisse praeterire, siue palmulis

 opus foret uolare siue linteo. 5 et hoc negat minacis Adriatici

 negare litus insulasue Cycladas

 Rhodumque nobilem horridamque Thraciam,

 Propontida trucemue Ponticum sinum,

 ubi iste post phasellus antea fuit 10 comata silua: nam Cytorio in iugo

 loquente saepe sibilum edidit coma.

 Amastri Pontica et Cytore buxifer,

 tibi haec fuisse et esse cognitissima

 ait phasellus: ultima ex origine 15 tuo stetisse dicit in cacumine,

 tuo imbuisse palmulas in aequore,

 et inde tot per impotentia freta

 herum tulisse, laeua siue dextera

 uocaret aura, siue utrumque Iuppiter 20 simul secundus incidisset in pedem.

 neque ulla uota litoralibus deis

 sibi esse facta, cum ueniret a marei

 nouissimo hunc ad usque limpidum lacum.

 sed haec prius fuere: nunc recondita 25 senet quiete seque dedicat tibi,

 gemelle Castor et gemelle Castoris.

 V

 Viuamus, mea Lesbia, atque amemus,

 rumoresque senum seueriorum

 omnes unius aestimemus assis.

 soles occidere et redire possunt:

 nobis cum semel occidit breuis lux, 5 nox est perpetua una dormienda.

 da mi basia mille, deinde centum,

 dein mille altera, dein secunda centum,

 deinde usque altera mille, deinde centum.

 dein, cum milia multa fecerimus, 10 conturbabimus illa, ne sciamus,

 aut ne quis malus inuidere possit,

 cum tantum sciat esse basiorum.

 VI

 Flaui, delicias tuas Catullo,

 nei sint illepidae atque inelegantes,

 uelles dicere, nec tacere posses.

 uerum nescio quid febriculosi

 scorti diligis: hoc pudet fateri. 5 nam te non uiduas iacere noctes

 nequiquam tacitum cubile clamat

 Sertisque ac Syrio fraglans oliuo,

 puluinusque peraeque et hic et ille

 attritus, tremulique quassa lecti 10 argutatio inambulatioque.

 nam nil uerpa ualet, nihil tacere.

 cur? non tam latera ecfututa pandas,

 nei tu quid facias ineptiarum.

 quare, quidquid habes boni malique, 15 dic nobis. uolo te ac tuos amores

 ad caelum lepido uocare uersu.

 VII

 Quaeris, quot mihi basiationes

 tuae, Lesbia, sint satis superque.

 quam magnus numerus Libyssae harenae

 lasarpiciferis iacet Cyrenis,

 oraclum Iouis inter aestuosi 5 et Batti ueteris sacrum sepulcrum;

 aut quam sidera multa, cum tacet nox,

 furtiuos hominum uident amores;

 tam te basia multa basiare

 uesano satis et super Catullo est, 10 quae nec pernumerare curiosi

 possint nec mala fascinare lingua.

 VIII

 Miser Catulle, desinas ineptire,

 et quod uides perisse perditum ducas.

 fulsere quondam candidi tibi soles,

 cum uentitabas quo puella ducebat

 amata nobis quantum amabitur nulla. 5 ibi illa multa tum iocosa fiebant,

 quae tu uolebas nec puella nolebat.

 fulsere uere candidi tibi soles.

 nunc iam illa non uolt: tu quoque inpotens noli,

 nec quae fugit sectare, nec miser uiue, 10 sed obstinata mente perfer, obdura.

 uale, puella. iam Catullus obdurat,

 nec te requiret nec rogabit inuitam.

 at te dolebis, cum rogaberis nulla.

 scelesta [+]ne te[+]. quae tibi manet uita! 15 quis nunc te adibit? cui uideberis bella?

 quem nunc amabis? cuius esse diceris?

 quem basiabis? cui labella mordebis?

 at tu, Catulle, destinatus obdura.

 IX

 Verani, omnibus e meis amicis

 antistans mihi milibus trecentis,

 uenistine domum ad tuos Penates

 fratresque unanimos anumque matrem?

 uenisti. o mihi nuntii beati! 5 uisam te incolumem audiamque Hiberum

 narrantem loca, facta, nationes,

 ut mos est tuus, applicansque collum

 iucundum os oculosque suauiabor.



 quantum est hominum beatiorum, 10 quid me laetius est beatiusue?



 X

 Varus me meus ad suos amores

 uisum duxerat e foro otiosum,

 scortillum, ut mihi tum repente uisum est,

 non sane illepidum neque inuenustum.

 huc ut uenimus, incidere nobis 5 sermones uarii, in quibus, quid esset

 iam Bithynia, quo modo se haberet,

 et quonam mihi profuisset aere.

 respondi id quod erat, nihil neque ipsis

 nec praetoribus esse nec cohorti, 10 cur quisquam caput unctius referret,

 praesertim quibus esset irrumator

 praetor, non faceret pili cohortem.

 'at certe tamen,' inquiunt 'quod illic

 natum dicitur esse, comparasti 15 ad lecticam hominis.' Ego, ut puellae

 unum me facerem beatiorem,

 'non' inquam 'mihi tam fuit maligne,

 ut, prouincia quod mala incidisset,

 non possem octo homines parare rectos.' 20 at mi nullus erat neque hic neque illic,

 fractum qui ueteris pedem grabati

 in collo sibi collocare posset.

 hic illa, ut decuit cinaediorem,

 'quaeso' inquit 'mihi, mi Catulle, paulum 25 istos [+]commoda: nam[+] uolo ad Sarapim

 deferri.' 'mane' inquii puellae,

 'istud quod modo dixeram me habere,

 fugit me ratio: meus sodalis

 Cinna est Gaius, is sibi parauit. 30 uerum, utrum illius an mei, quid ad me?

 utor tam bene quam mihi pararim.

 sed tu insulsa male et molesta uiuis,

 per quam non licet esse neglegentem.'

 XI

 Furi et Aureli, comites Catulli,

 siue in extremos penetrabit Indos,

 litus ut longe resonante Eoa

 tunditur unda,

 siue in Hyrcanos Arabesque molles, 5 seu Sacas sagittiferosue Parthos,

 siue quae septemgeminus colorat

 aequora Nilus,

 siue trans altas gradietur Alpes,

 Caesaris uisens monimenta magni, 10 Gallicum Rhenum [+]horribilesque ultimosque

 [+] Britannos,

 omnia haec, quaecunque feret uoluntas

 caelitum, temptare simul parati,

 pauca nuntiate meae puellae 15 non bona dicta.

 cum suis uiuat ualeatque moechis,

 quos simul complexa tenet trecentos,

 nullum amans uere, sed identidem omnium

 ilia rumpens: 20 nec meum respectet, ut ante, amorem,

 qui illius culpa cecidit uelut prati

 ultimi flos, praetereunte postquam

 tactus aratro est.

 XII

 Marrucine Asini, manu sinistra

 non belle uteris in ioco atque uino:

 tollis lintea neglegentiorum.

 hoc salsum esse putas? fugit te, inepte:

 quamuis sordida res et inuenusta est. 5 non credis mihi? crede Pollioni

 fratri, qui tua furta uel talento

 mutari uelit: est enim leporum

 disertus puer ac facetiarum.

 quare aut hendecasyllabos trecentos 10 exspecta, aut mihi linteum remitte,

 quod me non mouet aestimatione,

 uerum est mnemosynum mei sodalis.

 nam sudaria Saetaba ex Hiberis

 miserunt mihi muneri Fabullus 15 et Veranius: haec amem necesse est

 ut Veraniolum meum et Fabullum.

 XIII

 Cenabis bene, mi Fabulle, apud me

 paucis, si tibi di fauent, diebus,

 si tecum attuleris bonam atque magnam

 cenam, non sine candida puella

 et uino et sale et omnibus cachinnis. 5 haec si, inquam, attuleris, uenuste noster,

 cenabis bene: nam tui Catulli

 plenus sacculus est aranearum.

 sed contra accipies meros amores

 seu quid suauius elegantiusue est: 10 nam unguentum dabo, quod meae puellae

 donarunt Veneres Cupidinesque,

 quod tu cum olfacies, deos rogabis,

 totum ut te faciant, Fabulle, nasum.

 XIV

 Nei te plus oculis meis amarem,

 iucundissime Calue, munere isto

 odissem te odio Vatiniano:

 nam quid feci ego quidue sum locutus,

 cur me tot male perderes poetis? 5 isti di mala multa dent clienti,

 qui tantum tibi misit impiorum.

 quod si, ut suspicor, hoc nouum ac repertum

 munus dat tibi Sulla litterator,

 non est mi male, sed bene ac beate, 10 quod non dispereunt tui labores.

 di magni, horribilem et sacrum libellum!

 quem tu scilicet ad tuum Catullum

 misti, continuo ut die periret,

 Saturnalibus, optimo dierum! 15 non non hoc tibi, salse, sic abibit.

 nam, si luxerit, ad librariorum

 curram scrinia, Caesios, Aquinos,

 Suffenum, omnia colligam uenena,

 ac te his suppliciis remunerabor. 20 uos hinc interea ualete abite

 illuc, unde malum pedem attulistis,

 saecli incommoda, pessimi poetae.

 XIV{b}

 Si qui forte mearum ineptiarum

 lectores eritis manusque uestras

 non horrebitis admouere nobis,



 * *



 XV

 Commendo tibi me ac meos amores,

 Aureli. ueniam peto pudentem,

 ut, si quicquam animo tuo cupisti,

 quod castum expeteres et integellum,

 conserues puerum mihi pudice, 5 non dico a populo: nihil ueremur

 istos, qui in platea modo huc modo illuc

 in re praetereunt, sua occupati:

 uerum a te metuo tuoque pene

 infesto pueris bonis malisque. 10 quem tu qua lubet, ut lubet, moueto

 quantum uis, ubi erit foris paratum:

 hunc unum excipio, ut puto, pudenter.

 quod si te mala mens furorque uecors

 in tantam impulerit, sceleste, culpam, 15 ut nostrum insidiis caput lacessas;

 a tum te miserum malique fati,

 quem attractis pedibus patente porta

 percurrent raphanique mugilesque.

 XVI

 Pedicabo ego uos et irrumabo,

 Aureli pathice et cinaede Furi,

 qui me ex uersiculis meis putastis,

 quod sunt molliculi, parum pudicum.

 nam castum esse decet pium poetam 5 ipsum, uersiculos nihil necesse est,

 qui tum denique habent salem ac leporem,

 si sint molliculi ac parum pudici,

 et quod pruriat incitare possint,

 non dico pueris, sed his pilosis 10 qui duros nequeunt mouere lumbos.

 uos, quod milia multa basiorum

 legistis, male me marem putatis?

 pedicabo ego uos et irrumabo.

 XVII

 O Colonia, quae cupis ponte ludere longo,

 et salire paratum habes, sed uereris inepta

 crura ponticuli acsuleis stantis in rediuiuis,

 ne supinus eat cauaque in palude recumbat;

 sic tibi bonus ex tua pons libidine fiat, 5 in quo uel Salisubsali sacra suscipiantur:

 munus hoc mihi maximi da, Colonia, risus.

 quendam municipem meum de tuo uolo ponte

 ire praecipitem in lutum per caputque pedesque,

 uerum totius ut lacus putidaeque paludis 10 liuidissima maximeque est profunda uorago.

 insulsissimus est homo, nec sapit pueri instar

 bimuli tremula patris dormientis in ulna.

 quoi cum sit uiridissimo nupta flore puella

 et puella tenellulo delicatior haedo, 15 asseruanda nigerrimis diligentius uuis,

 ludere hanc sinit ut lubet, nec pili facit uni,

 nec se subleuat ex sua parte, sed uelut alnus

 in fossa Liguri iacet suppernata securi,

 tantundem omnia sentiens quam si nulla sit usquam. 20 talis iste meus stupor nil uidet, nihil audit,

 ipse qui sit, utrum sit an non sit, id quoque nescit.

 nunc eum uolo de tuo ponte mittere pronum,

 si pote stolidum repente excitare ueternum;

 et supinum animum in graui derelinquere caeno, 25 ferream ut soleam tenaci in uoragine mula.

 XXI

 Aureli, pater esuritionum,

 non harum modo, sed quot aut fuerunt

 aut sunt aut aliis erunt in annis,

 pedicare cupis meos amores.

 nec clam: nam simul es, iocaris una, 5 haerens ad latus omnia experiris.

 frustra: nam insidias mihi instruentem

 tangam te prior irrumatione.

 atqui si faceres satur, tacerem:

 nunc ipsum id doleo, quod esurire 10 mellitus puer et sitire discet.

 quare desine, dum licet pudico,

 ne finem facias, sed irrumatus.

 XXII

 Suffenus iste, Vare, quem probe nosti,

 homo est uenustus et dicax et urbanus,

 idemque longe plurimos facit uersus.

 puto esse ego illi milia aut decem aut plura

 perscripta, nec sic ut fit in palimpsesto 5 relata: cartae regiae, noui libri,

 noui umbilici, lora rubra, membrana

 derecta plumbo, et pumice omnia aequata.

 haec cum legas tu, bellus ille et urbanus

 Suffenus unus caprimulgus aut fossor 10 rursus uidetur: tantum abhorret ac mutat.

 hoc quid putemus esse? qui modo scurra

 aut siquid hac re tersius uidebatur,

 idem infaceto est infacetior rure,

 simul poemata attigit, neque idem umquam 15 aeque est beatus ac poema cum scribit:

 tam gaudet in se tamque se ipse miratur.

 nimirum idem omnes fallimur, neque est quisquam

 quem non in aliqua re uidere Suffenum

 possis. suus cuique attributus est error: 20 sed non uidemus manticae quod in tergo est.

 XXIII

 Furei, cui neque seruos est neque arca

 nec cimex neque araneus neque ignis,

 uerum est et pater et nouerca, quorum

 dentes uel silicem comesse possunt,

 est pulcre tibi cum tuo parente 5 et cum coniuge lignea parentis.

 nec mirum: bene nam ualetis omnes,

 pulcre concoquitis, nihil timetis,

 non incendia, non graues ruinas,

 non facta impia, non dolos ueneni, 10 non casus alios periculorum.

 atqui corpora sicciora cornu

 aut siquid magis aridum est habetis

 sole et frigore et esuritione.

 quare non tibi sit bene ac beate? 15 a te sudor abest, abest saliua,

 mucusque et mala pituita nasi.

 hanc ad munditiem adde mundiorem,

 quod culus tibi purior salillo est,

 nec toto decies cacas in anno, 20 atque id durius est faba et lapillis,

 quod tu si manibus teras fricesque,

 non umquam digitum inquinare posses.

 haec tu commoda tam beata, Furi,

 noli spernere nec putare parui, 25 et sestertia quae soles precari

 centum desine: nam satis beatu's.

 XXIV

 O qui flosculus es Iuuentiorum,

 non horum modo, sed quot aut fuerunt

 aut posthac aliis erunt in annis,

 mallem diuitias Midae dedisses

 isti, qui neque seruos est neque arca, 5 quam sic te sineres ab illo amari.

 'qui? non est homo bellus?' inquies. est:

 sed bello huic neque seruos est neque arca.

 hoc tu quam lubet abice eleuaque:

 nec seruom tamen ille habet neque arcam. 10

 XXV

 Cinaede Thalle, mollior cuniculi capillo

 uel anseris medullula uel imula oricilla

 uel pene languido senis situque araneoso,

 idemque, Thalle, turbida rapacior procella,

 cum diua [+]mulier aries[+] ostendit oscitantes, 5 remitte pallium mihi meum, quod inuolasti,

 sudariumque Saetabum catagraphosque Thynos,

 inepte, quae palam soles habere tamquam auita.

 quae nunc tuis ab unguibus reglutina et remitte,

 ne laneum latusculum manusque mollicellas 10 inusta turpiter tibi flagella conscribillent,

 et insolenter aestues, uelut minuta magno

 deprensa nauis in mari, uesaniente uento.

 XXVI

 Furi, uillula nostra non ad Austri

 flatus opposita est neque ad Fauoni

 nec saeui Boreae aut Apheliotae,

 uerum ad milia quindecim et ducentos.



 uentum horribilem atque pestilentem! 5



 XXVII

 Minister uetuli puer Falerni

 inger mi calices amariores,

 ut lex Postumiae iubet magistrae

 ebriosa acina ebriosioris.

 at uos quo lubet hinc abite, lymphae, 5 uini pernicies, et ad seueros

 migrate. hic merus est Thyonianus.

 XXVIII

 Pisonis comites, cohors inanis,

 aptis sarcinulis et expeditis,

 Verani optime tuque mi Fabulle,

 quid rerum geritis? satisne cum isto

 uappa frigoraque et famem tulistis? 5 ecquidnam in tabulis patet lucelli

 expensum, ut mihi, qui meum secutus

 praetorem refero datum lucello.



 Memmi, bene me ac diu supinum tota ista trabe lentus irrumasti. 10 sed, quantum uideo, pari fuistis casu: nam nihilo minore uerpa farti estis. pete nobiles amicos. at uobis mala multa di deaeque dent, opprobria Romulei Remique. 15



 XXIX

 Quis hoc potest uidere, quis potest pati,

 nisi impudicus et uorax et aleo,

 Mamurram habere quod Comata Gallia

 habebat uncti et ultima Britannia?

 cinaede Romule haec uidebis et feres? 5 et ille nunc superbus et superfluens

 perambulabit omnium cubilia,

 ut albulus columbus aut Adoneus?

 cinaede Romule haec uidebis et feres?

 es impudicus et uorax et aleo. 10 eone nomine, imperator unice,

 fuisti in ultima occidentis insula,

 ut ista uostra diffututa mentula

 ducenties comesset aut trecenties?

 quid est alid sinistra liberalitas? 15 parum expatrauit an parum elluatus est?

 paterna prima lancinata sunt bona;

 secunda praeda Pontica, inde tertia

 Hibera, quam scit amnis aurifer Tagus.

 [+]hunc Gallie timet et Britannie.[+] 20 quid hunc malum fouetis? aut quid hic potest

 nisi uncta deuorare patrimonia?

 eone nomine [+]urbis opulentissime[+]

 socer generque, perdidistis omnia?

 XXX

 Alfene immemor atque unanimis false sodalibus

 iam te nil miseret, dure, tui dulcis amiculi?

 iam me prodere, iam non dubitas fallere, perfide?

 . . . . . . . .

 . . . . . . . .

 nec facta impia fallacum hominum caelicolis placent.

 quae tu neglegis ac me miserum deseris in malis. 5 eheu quid faciant, dice, homines cuiue habeant fidem?

 certe tute iubebas animam tradere, inique, me

 inducens in amorem, quasi tuta omnia mi forent.

 idem nunc retrahis te ac tua dicta omnia factaque

 uentos irrita ferre ac nebulas aereas sinis. 10 si tu oblitus es, at di meminerunt, meminit Fides,

 quae te ut paeniteat postmodo facti faciet tui.

 XXXI

 Paene insularum, Sirmio, insularumque

 ocelle, quascumque in liquentibus stagnis

 marique uasto fert uterque Neptunus;

 quam te libenter quamque laetus inuiso,

 uix mi ipse credens Thuniam atque Bithunos 5 liquisse campos et uidere te in tuto.



 quid solutis est beatius curis? cum mens onus reponit, ac peregrino labore fessi uenimus larem ad nostrum, desideratoque acquiescimus lecto. 10 hoc est quod unum est pro laboribus tantis. salue o uenusta Sirmio atque hero gaude; gaudete uosque o Lydiae lacus undae; ridete quidquid est domi cachinnorum.



 XXXII

 Amabo, mea dulcis Ipsithilla,

 meae deliciae, mei lepores,

 iube ad te ueniam meridiatum.

 et si iusseris, illud adiuuato,

 ne quis liminis obseret tabellam, 5 neu tibi lubeat foras abire,

 sed domi maneas paresque nobis

 nouem continuas fututiones.

 uerum si quid ages statim iubeto:

 nam pransus iaceo et satur supinus 10 pertundo tunicamque palliumque.

 XXXIII

 O furum optime balneariorum

 Vibenni pater et cinaede fili,

 (nam dextra pater inquinatiore,

 culo filius est uoraciore)

 cur non exilium malasque in oras 5 itis? quandoquidem patris rapinae

 notae sunt populo, et natis pilosas,

 fili, non potes asse uenditare.

 XXXIV

 Dianae sumus in fide

 puellae et pueri integri:

 Dianam pueri integri

 puellaeque canamus.



 Latonia, maximi 5 magna progenies Iouis, quam mater prope Deliam deposiuit oliuam, montium domina ut fores siluarumque uirentium 10 saltuumque reconditorum amniumque sonantum: tu Lucina dolentibus Iuno dicta puerperis, tu potens Triuia et notho's 15 dicta lumine Luna. tu cursu, dea, menstruo metiens iter annuum, rustica agricolae bonis tecta frugibus exples. 20 sis quocumque tibi placet sancta nomine, Romulique antique ut solita's bona sospites ope gentem.



 XXXV

 Poetae tenero, meo sodali,

 uelim Caecilio, papyre, dicas

 Veronam ueniat, Noui relinquens

 Comi moenia Lariumque litus.

 nam quasdam uolo cogitationes 5 amici accipiat sui meique.

 quare si sapiet uiam uorabit,

 quamuis candida milies puella

 euntem reuocet, manusque collo

 ambas iniciens roget morari. 10 quae nunc, si mihi uera nuntiantur,

 illum deperit impotente amore.

 nam quo tempore legit incohatam

 Dindymi dominam, ex eo misellae

 ignes interiorem edunt medullam. 15 ignosco tibi, Sapphica puella

 musa doctior; est enim uenuste

 magna Caecilio incohata mater.

 XXXVI

 Annales Volusi, cacata carta,

 uotum soluite pro mea puella.

 nam sanctae Veneri Cupidinique

 uouit, si sibi restitutus essem

 desissemque truces uibrare iambos, 5 electissima pessimi poetae

 scripta tardipedi deo daturam

 infelicibus ustulanda lignis.

 et haec pessima se puella uidit

 iocose lepide uouere diuis. 10 nunc o caeruleo creata ponto,

 quae sanctum Idalium Vriosque apertos,

 quaeque Ancona Cnidumque harundinosam

 colis quaeque Amathunta, quaeque Golgos,

 quaeque Durrachium Hadriae tabernam; 15 acceptum face redditumque uotum,

 si non illepidum neque inuenustum est.

 at uos interea uenite in ignem,

 pleni ruris et inficetiarum

 annales Volusi, cacata carta. 20

 XXXVII

 Salax taberna uosque contubernales,

 a pilleatis nona fratribus pila,

 solis putatis esse mentulas uobis,

 solis licere, quidquid est puellarum,

 confutuere et putare ceteros hircos? 5 an, continenter quod sedetis insulsi

 centum an ducenti, non putatis ausurum

 me una ducentos irrumare sessores?

 atqui putate: namque totius uobis

 frontem tabernae [+]sopionibus[+] scribam. 10 puella nam mei, quae meo sinu fugit,

 amata tantum quantum amabitur nulla,

 pro qua mihi sunt magna bella pugnata,

 consedit istic. hanc boni beatique

 omnes amatis, et quidem, quod indignum est, 15 omnes pusilli et semitarii moechi;

 tu praeter omnes une de capillatis,

 cuniculosae Celtiberiae fili,

 Egnati, opaca quem bonum facit barba

 et dens Hibera defricatus urina. 20

 XXXVIII

 Malest, Cornifici, tuo Catullo,

 malest, me hercule [+]et[+] laboriose,

 et magis magis in dies et horas.

 quem tu, quod minimum facillimumque est,

 qua solatus es allocutione? 5 irascor tibi. sic meos amores?

 paulum quid lubet allocutionis,

 maestius lacrimis Simonideis.

 XXXIX

 Egnatius, quod candidos habet dentes,

 renidet usque quaque: sei ad rei uentum est

 subsellium, cum orator excitat fletum,

 renidet ille: si ad pii rogum fili

 lugetur, orba cum flet unicum mater, 5 renidet ille: quidquid est, ubicumque est,

 quodcumque agit, renidet: hunc habet morbum,

 neque elegantem, ut arbitror, neque urbanum.

 quare monendum test mihi, bone Egnati.

 si urbanus esses aut Sabinus aut Tiburs, 10 aut parcus Vmber aut obesus Etruscus,

 aut Lanuinus ater atque dentatus,

 aut Transpadanus, ut meos quoque attingam,

 aut qui lubet, qui puriter lauit dentes,

 tamen renidere usque quaque te nollem: 15 nam risu inepto res ineptior nulla est.

 nunc Celtiber es: Celtiberia in terra,

 quod quisque minxit, hoc sibi solet mane

 dentem atque russam defricare gingiuam,

 ut quo iste uester expolitior dens est, 20 hoc te amplius bibisse praedicet loti.

 XL

 Quaenam te mala mens, miselle Rauide,

 agit praecipitem in meos iambos?

 quis deus tibi non bene aduocatus

 uecordem parat excitare rixam?

 an ut peruenias in ora uulgi? 5 quid uis? qua lubet esse notus optas?

 eris, quandoquidem meos amores

 cum longa uoluisti amare poena.

 XLI

 Ameana puella defututa

 tota milia me decem poposcit,

 ista turpiculo puella naso,

 decoctoris amica Formiani.

 propinqui, quibus est puella curae, 5 amicos medicosque conuocate:

 non est sana puella, nec rogare

 qualis sit solet aes imaginosum.

 XLII

 Adeste, hendecasyllabi, quot estis

 omnes undique, quotquot estis omnes.

 iocum me putat esse moecha turpis,

 et negat mihi uestra reddituram

 pugillaria, si pati potestis. 5 persequamur eam, et reflagitemus.

 quae sit, quaeritis. illa, quam uidetis

 turpe incedere, mimice ac moleste

 ridentem catuli ore Gallicani.

 circumsistite eam, et reflagitate, 10 'moecha putida, redde codicillos,

 redde, putida moecha, codicillos.'

 non assis facis? o lutum, lupanar,

 aut si perditius potes quid esse.

 sed non est tamen hoc satis putandum. 15 quod si non aliud potest, ruborem

 ferreo canis exprimamus ore.

 conclamate iterum altiore uoce

 'moecha putida, redde codicillos,

 redde, putida moecha codicillos,' 20 sed nil proficimus, nihil mouetur.

 mutanda est ratio modusque uobis,

 siquid proficere amplius potestis,

 'pudica et proba, redde codicillos.'

 XLIII

 Salue, nec minimo puella naso,

 nec bello pede nec nigris ocellis,

 nec longis digitis nec ore sicco,

 nec sane nimis elegante lingua,

 decoctoris amica Formiani. 5 ten prouincia narrat esse bellam?

 tecum Lesbia nostra comparatur?



 saeclum insapiens et infacetum!



 XLIV

 O funde noster seu Sabine seu Tiburs,

 (nam te esse Tiburtem autumant, quibus non est

 cordi Catullum laedere: at quibus cordi est,

 quouis Sabinum pignore esse contendunt)

 sed seu Sabine siue uerius Tiburs, 5 fui libenter in tua suburbana

 uilla, malamque pectore exspui tussim,

 non inmerenti quam mihi meus uenter,

 dum sumptuosas appeto, dedit, cenas.

 nam, Sestianus dum uolo esse conuiua, 10 orationem in Antium petitorem

 plenam ueneni et pestilentiae legi.

 hic me grauedo frigida et frequens tussis

 quassauit usque dum in tuum sinum fugi,

 et me recuraui otioque et urtica. 15 quare refectus maximas tibi grates

 ago, meum quod non es ulta peccatum.

 nec deprecor iam, si nefaria scripta

 Sesti recepso, quin grauedinem et tussim

 non mihi, sed ipsi Sestio ferat frigus, 20 qui tunc uocat me, cum malum librum legi.

 XLV

 Acmen Septimios suos amore

 tenens in gremio 'mea' inquit 'Acme,

 ni te perdite amo atque amare porro

 omnes sum assidue paratus annos

 quantum qui pote plurimum perire, 5 solus in Libya Indiaque tosta

 caesio ueniam obuius leoni.'

 hoc ut dixit, Amor sinistra ut ante,

 dextram sternuit approbationem.

 at Acme leuiter caput reflectens, 10 et dulcis pueri ebrios ocellos

 illo purpureo ore suauiata,

 'sic,' inquit 'mea uita Septimille,

 huic uni domino usque seruiamus,

 ut multo mihi maior acriorque 15 ignis mollibus ardet in medullis.'

 hoc ut dixit, Amor sinistra ut ante,

 dextram sternuit approbationem.

 nunc ab auspicio bono profecti

 mutuis animis amant amantur. 20 unam Septimios misellus Acmen

 mauult quam Syrias Britanniasque:

 uno in Septimio fidelis Acme

 facit delicias libidinisque.

 quis ullos homines beatiores 25 uidit, quis Venerem auspicatiorem?

 XLVI

 Iam uer egelidos refert tepores,

 iam caeli furor aequinoctialis

 iucundis Zephyri silescit aureis.

 linquantur Phrygii, Catulle, campi

 Nicaeaeque ager uber aestuosae: 5 ad claras Asiae uolemus urbes.

 iam mens praetrepidans auet uagari,

 iam laeti studio pedes uigescunt.



 dulces comitum ualete coetus, longe quos simul a domo profectos 10 diuersae uariae uiae reportant.



 XLVII

 Porci et Socration, duae sinistrae

 Pisonis, scabies famesque mundi,

 uos Veraniolo meo et Fabullo

 uerpus praeposuit Priapus ille?

 uos conuiuia lauta sumptuose 5 de die facitis? mei sodales

 quaerunt in triuio uocationes?

 XLVIII

 Mellitos oculos tuos, Iuuenti,

 siquis me sinat usque basiare,

 usque ad milia basiem trecenta,

 nec _mi_ umquam uidear satur futurus,

 non si densior aridis aristis 5 sit nostrae seges osculationis.

 XLIX

 Disertissime Romuli nepotum,

 quot sunt quotque fuere, Marce Tulli,

 quotque post aliis erunt in annis,

 gratias tibi maximas Catullus

 agit pessimus omnium poeta, 5 tanto pessimus omnium poeta,

 quanto tu optimus omnium's patronum.

 at non effugies meos iambos





 si non omnia displicere uellem

 tibi et Fufficio seni recocto 5



 irascere iterum meis iambis

 inmerentibus, unice imperator.

 LV

 Oramus, si forte non molestum est,

 demonstres ubi sint tuae tenebrae.

 te campo quaesiuimus minore,

 te in Circo, te in omnibus libellis,

 te in templo summi Iouis sacrato. 5 in Magni simul ambulatione

 femellas omnes, amice, prendi,

 quas uultu uidi tamen serenas.

 [+]a uelte[+], sic ipse flagitabam,

 Camerium mihi pessimae puellae. 10 quaedam inquit, nudum reduc . . .

 'en hic in roseis latet papillis.'

 sed te iam ferre Herculei labos est;

 tanto te in fastu negas, amice.

 non custos si fingar ille Cretum, (1a) non si Pegaseo ferar uolatu,

 non Ladas ego pinnipesue Perseus,

 non Rhesi niueae citaeque bigae;

 adde huc plumipedas uolatilesque, (5a) uentorumque simul require cursum,

 quos iunctos, Cameri, mihi dicares;

 defessus tamen omnibus medullis,

 et multis languoribus peresus,

DE MEDICIS PUBLICIS VETUSTISSIMIS.

 Tradit Herodotus (III 131) Democedem Crotoniatam medicum Calliphontis filium (c. 125), cum Aeginam venisset, anno primo omnes medicos arte sua adeo superasse, ut postero anno medicus publicus factus talentum ex aerario publico acciperet; insequenti anno Athenis minas centum, quarto denique a Polycrate Samiorum tyranno talenta duo accepisse. Ex quibus duo sunt colligenda: cum Herodotus de medicis publice conductis verba faciat tamquam de re notissima, quo tempore scripsit (circa annum 440), institutum medicorum publicorum in civitatibus Graecis solemne fuisse. Ex eis vero quae narrantur cognoscimus saeculo iam sexto exeunte medicos aere publico conduci solitos esse.

 Quae narrat Herodotus, Thuriis vel Crotone ipsa eum audivisse verisimile est. Etenim Democedes medicus erat Crotoniensis, et comprobatur mihi patrem, qui civis Cnidius fuerat, cum pontificem Aesculapii eum ibi fuisse Suidas (s.v. +Dêmokêdês+) referat,[2] postquam Crotonem venit, ibi munus medicum ut filium esse exsecutum (cf. Krische, _Forsch. zur alten Philos. I 72; Wachtler, de Alcmaeone Crot._ 91). Sed num munus medicum, quo et pater et filius Crotone fungebantur, publicum fuerit, dici non potest.

 [Adnotatio 2: "Pontificem Aesculapii" cum fuisse credi non potest, quandoquidem hac aetate medicis nondum ullus erat usus cum Aesculapio et Aesculapiis. Hic nuntius, quem apud Herodotum nondum legis, tum demum enasci poterat, cum Aesculapia florerent et ars medica in eis orta esse putaretur. Sed conferas quae infra scripsi §2.]

 At tamen medicos publicos in Graecia Magna etiam temporibus illis fuisse aliunde comperimus. Diodorus enim e Timaeo tradit (XII 12, 4) Charondam omnes qui ante eum leges scripsissent superasse sapientia, cum ludi magistris mercedem publice dari iuberet; deinde pergit: +kai tosouton huperebaleto "tous proteron nomothetêsantas dêmosiô misthô tous nosountas tôn idiôtôn hupo iatrôn therapeuesthai" ktl.+ Sed quas illo loco Diodorus tradit leges, Thuriorum sunt, qui saeculo quinto, ut saepe tum et postea fiebat, leges Charondae receperunt. Dubitandum igitur est, num vere ante Charondam ipsum, cum Catanae patriae[3] olim leges condidisset, ab aliis iam legislatoribus de medicis publicis provisum sit. Certum tantum est ab aliis iam ita factum esse, cum Thurii leges quasdam instituerent, quae tum Charondae existimabantur. Sequitur, ut saeculo quinto et fortasse iam sexto medici publici in urbibus Graecis Siciliae et Italiae instituerentur.[4]

 [Adnotatio 3: cf. praecipue Aristot. Polit. 1274a, 22 sqq.: +nomothetai d' egenonto Zaleukos te Lokrois tois epizephuriois, kai Charôndas ho Katanaios tois hautou politais kai tais allais tais Chalkidikais polesi tais peri Italian kai Sikelian.+]

 [Adnotatio 4: Zaleucum primum de medicis publicis legem scripsisse atque praescripta eius Charondam in leges suas recepisse coniecerunt A. Dechambre, Rev. arch. 1881 (XLI), 52, R. Herzog, l.l. 205. Sed incertiores illae sunt res, quam ut nomen afferri possit.]

 Quae cum ita sint, ex coloniis de earum originibus coniecturam nos facere posse arbitramur. Nam est verisimile leges coloniarum non totas ex novo fictas esse, sed quae domi usu magis quam lege constituta erant, in coloniis iam legibus esse definita. Atque de Ionum usu ad ipsum Homerum licet provocare. Antinous enim Ulixe mendico in oppidum Ithacorum introducto pessime fecisse increpat Eumaeum, quod numerum hominum egentium auxisset. Qui respondet (+r+ 381 sqq.):

 +Antino', ou men kala kai esthlos eôn agoreueis; tis gar dê xeinon kalei allothen autos epelthôn allon g', ei mê tôn, "hoi dêmioergoi easin, mantin ê iêtêra kakôn ê tektona dourôn, ê kai thespin aoidon", ho ken terpêsin aeidôn? "houtoi gar klêtoi ge brotôn ep' apeirona gaian;" ptôchon d' ouk an tis kaleoi truxonta he auton ktl.+

 Quibus ex versibus discimus quo tempore facti sunt (saec. VII.?) medicos sicut vates architectos poetas (praecones adduntur +t+ 135) functos esse munere libero et ab aliis separato. Migrabant autem per urbes et considebant, ubi ut manerent invitabantur aut quo arcessebantur (vs. 386). Ibi quamquam cives non erant, in statu honorato collocati erant, atque verisimile est, cum +dêmioergoi+ essent vel +ta dêmosia ergazomenoi+,[5] eos a populo esse altos.

 [Adnotatio 5: cf. schol. ad Od. l.l., Eustath. 1824, 34 et 1825, 5 sqq., Suidas s.v. +dêmiourgoi+ (= schol. ad Arist. Equit. 650) et +dêmiourgos+.]

 §2.

 DE ASCLEPIADIS ET AESCULAPIIS.

 At multi sunt qui Aesculapii in fanis medicinam usque ad Hippocratis tempora excultam esse credunt, medicos autem civiles fuisse negant ante saeculum quintum vel sextum iniens. Quibus cum ea quae scripsimus opponimus tum Homerum iterum laudamus. Apud quem nullo loco fit mentio de Aesculapii aliusve numinis sacerdotibus, qui ex officio curant aegrotos, sed medici multis locis commemorantur sive in Iliade duces medicinae periti sunt sive sunt veri medici in Iliade et maxime in Odyssea. Etenim Aesculapius et filii eius Podalirius Machaonque militibus praesunt et vulneribus atque morbis medicantur sicut alii duces (+B+ 731 sq., +D+ 193 sqq., +L+ 517 sqq., +L+ 832 sqq.--cf. infra p. 75). Nam exempli causa Achilles, qui artem medicam a Chirone edidicerat (+L+ 831 sq.), in imagine vasculi Sosiae pulcherrima (Furtw., Berl. Vasens. 2278) Patroclum curans spectatur, in Iliade ipsa Patroclus Eurypylum curat (+L+ 844 sqq.). Sed veri etiam medici in posterioribus Iliadis partibus inveniuntur.[6] Iam vero in Odyssea munus medicorum ab aliis secretum est, sed in templis Aesculapii medicos artem suam didicisse nullo verbo dicitur.

 [Adnotatio 6: +L+ 514 +iêtros gar anêr ktl.+ +N+ 213 sq. +ton men hetairoi eneikan, ho d' iêtrois epiteilas êien es klisiên ktl.+ +P+ 28 (+beblêtai ... Diomêdês ... Oduseus ... êd' Agamemnôn ktl.+) +tous men t' iêtroi polupharmakoi amphipenontai, helke' akeiomenoi+. +L+ 835: +chrêizonta kai auton+ (sc. +Podaleirion helkos echonta+) +amumonos iêtêros+.]

 Uno loco medici nisi ad Aesculapium tamen ad Paeonem referuntur. Quem omnino alium veterem deum atque Aesculapium esse Usener (Götternamen 153 sqq.) demonstravit (cf. Eisele apud Roscherum s.v. Paian). Sed illo loco legis (+d+ 230 sq.):

 +iêtros de hekastos epistamenos peri pantôn anthrôpôn; ê gar Paiêonos eisi genethlês.+

 Quae verba non spectant ad medicos Aegyptios, ut iam antiqui ex versibus antecedentibus concluserunt (schol., Eust., Plut. Gryll. 9; cf. Ameis-Henze, Anhang p. 100), sed medici omnes, praecipue igitur Graeci, laudantur (v. Welcker l.l. 49). Nemo autem medicos cum Paeone artius cohaerere ex versibus illis colliget. Nam medici humani appellantur progenies dei medici poetica quadam fictione sicut milites +therapontes Arêos+ vel poetae +Mousaôn therapontes+ nominantur. Ante Aesculapium igitur Paeon deus medicorum erat, cum ipse esset "deus" medicus et medicus deorum (v. +E+ 401, 899). Quem et Apollinem necdum Aesculapium habet Hesiodus etiam deos medicos (fr. 139):

 +ei mê Apollôn Phoibos hupek thanatoio saôsei ê kai Paiêôn hos pantôn pharmaka oiden,+

 et inde Iamblichus (de Pyth. vita 31, 208): +einai de tautên tên epistêmên to men ex archês Apollônos kai Paiônos, husteron de tôn peri ton Asklêpion+. Quare factum est, ut vetustioribus temporibus medici nondum +Asklêpiou therapontes+ vel +paides+ nominarentur sed +Paiônos+. Ita enim Solon etiam dicit, cum artes atque quaestus hominum enumeret (4, 57):[7]

 +alloi Paiônos polupharmakou ergon echontes iêtroi;+

 Itaque primum valetudinarium non Aesculapium est, sed Paeonium, quod apud Athenas erat in ora maritima et in quo aquae calidae ducebantur trans columnas. Quod quinti saeculi media parte recentius non est, cum Crates in +Thêriois+ id commemoret (Ath. 268a).

 [Adnotatio 7: Ibidem exempla complura moris poetici illius Graecorum inveniuntur: 49 sqq.:

 +allos Athênaiês te kai Hêphaistou polutechneô erga daeis cheiroin xullegetai bioton, allos Olumpiadôn Mouseôn para dôra didachtheis, himertês sophiês metron epistamenos; allon mantin ethêken anax hekaergos Apollôn ktl.+

 cf. supra +r+ 384 sq. et Empedocles 146 (Diels, Vorsokr.) = Clem. Strom. IV, 150, p. 632 P:

 +eis de telos "manteis te kai humnopoloi kai iêtroi kai promoi" anthrôpoisin epichthonioisi pelontai, enthen anablastousi theoi timêisi pheristoi.+]

 +Asklêpiadai+ autem omnes medici primum appellantur apud Theogn. 432 sq.:

 +ei d' Asklêpiadais touto g' edôke theos, iasthai kakotêta kai atêras phrenas andrôn,+

 et vix ante annum 500 hymnus Homericus quem dicunt (h. H. XVI) in Aesculapium deum et +iêtêra nosôn+ olim factus esse videtur. Tum etiam familiae vel collegia medicorum ab Aesculapio se ortos esse praedicare coeperant. Quod tradit Theopompus: +peri te tôn en Kô kai Knidô iatrôn, hôs Asklêpiadai kai hôs ek Surnou hoi prôtoi aphikonto apogonoi Podaleiriou+ (ita Photius, Bibl. c. 176, 203 = Müller, FHG. I, 296 fragm. 111). Ita facillime factum est, cum veteres de historia medicorum anquirere coepissent illo tempore, quo in summo flore erant Aesculapii valetudinaria sacra, ut etiam Asclepiadae vere medici in his sacris quondam artem didicisse medicam putarentur.

 De his rebus ita igitur diiudicandum est multos fuisse medicos saeculis illis, quibus Homeri carmina facta sunt, usque ad Hippocratis aetatem,[8] fuisse autem hos medicos civiles neque pontifices Aesculapii, quem temporibus vetustioribus omnino non habebant deum. Itaque falso Plinius, qui tradidit: sequentia eius (Aesculapii), _mirum dictu, in nocte densissima latuere usque ad Peloponnesiacum bellum. tum eam revocavit in lucem Hippocrates_ eqs. (XXIX, 4). Falso enarravit idem (l.l.) Varrone auctore Hippocratem tabulis +iamatôn+, ut ita dicam, Cois exscriptis templum Aesculapii incendio consumendum curavisse et medicinam suam instituisse (cf. S. Reinach, l.l. p. 1670).[9] Quae indicia iam dudum sunt facta a viris doctissimis. Ita enim G. Welcker, l.l. p. 101: _Gar sehr aber widerstreitet es der wahrscheinlichen griechischen Kulturgeschichte, wenn man von einigen abenteuerlichen Sagen von höchst verschiedenartigen mythischen Personen, die in der Geschichte der Arzneikunde, die sie höchst negativ angehen, wunderlich spuken, unmittelbar übergeht zu der Ausübung der Heilkunst in den Tempeln; ib. p. 103: Es ist dies ebenso unwahrscheinlich_ (nullos fuisse medicos civiles inter Homerum et Hippocratem), _als daß Hippocrates aus dem Schoße selbst dieser Nation, wie Athene aus dem Haupte des Zeus in voller Rüstung, als der Meister einziger Art hervorgegangen wäre, der nur auf sich ruhte, ohne Zusammenhang mit vielen vorangegangenen Geschlechtern._ Idem autem Daremberg, Rev. arch. XIX (1869), 267: _Il est donc temps de faire justice de la phrase steréotypée: Hippocrate père de la médecine, et d'en embarrasser l'histoire. Cette phrase est un véritable attentat aux lois de dèveloppement de l'esprit humain, et chacun peut maintenant reconnaître que le plus illustre représentant de l'Ecole de Cos, qu' Hippocrate a fait son apparition au moment proprice quand tout concourait, depuis longtemps déjà, à préparer les voies pour la manifestation d'un grand événement scientifique._ Ita etiam S. Reinach, l.l. p. 1669. Sed tamen in libris novissimis errores illi inveniuntur. Sunt etiam hodie, qui credant medicinam Graecam illam celeberrimam in templis Aesculapii natam ibique ad tempora Hippocratis esse excultam.

 [Adnotatio 8: Uberius de hac re egit Daremberg, _Études d'archéol. médicale sur Homère, Rev. arch._ N.S. XII (1865), p. 95, 249, 337; idem, De l'état de la médecine entre Homère et Hippocrate (962-460) d'après les poètes et les historiens grecs, Rev. arch. N.S. XVIII (1868), p. 345 sqq., XIX (1869), p. 63, 199, 259 sqq.]

 [Adnotatio 9: Iam ante Hippocratem medicos scripsisse libros (sed non sanctos in templis Aesculapii conservatos) ex multis etiam librorum Hippocrateorum locis elucet. Ad quas antiquorum litteras spectare videtur Hippocrates vel qui scripsit +peri archaiês iêtrikês+ cum dicit (c. 2): +"iêtrikê de palai panta huparchei kai archê kai hodos heurêmenê" kath' hên ta heurêmena polla te kai kalôs echonta "heurêtai en pollô chronô" kai ta loipa heurethêsetai, hên tis hikanos te eôn kai ta heurêmena eidôs ek toutôn hormômenos zêtê.+ Quae verba Hippocrate ipso indigna non sunt. Alcmaeonem autem Crotoniatam saeculo iam sexto librum medicum composuisse et fortasse primum de rebus medicis scripsisse nunc inter omnes constat (cf. Wachtler, de Alcmaeone Crot. p. 33 sqq.).]
